\id AMO unfoldingWord® Hebrew Bible
\usfm 3.0
\ide UTF-8
\h Amos
\toc1 The Book of Amos
\toc2 Amos
\toc3 Amo
\mt Amos
\c 1
\p
\v 1 דִּבְרֵ֣י עָמ֔וֹס אֲשֶׁר־הָיָ֥ה בַ⁠נֹּקְדִ֖ים מִ⁠תְּק֑וֹעַ אֲשֶׁר֩ חָזָ֨ה עַל־יִשְׂרָאֵ֜ל בִּ⁠ימֵ֣י׀ עֻזִיָּ֣ה מֶֽלֶךְ־יְהוּדָ֗ה וּ⁠בִ⁠ימֵ֞י יָרָבְעָ֤ם בֶּן־יוֹאָשׁ֙ מֶ֣לֶךְ יִשְׂרָאֵ֔ל שְׁנָתַ֖יִם לִ⁠פְנֵ֥י הָ⁠רָֽעַשׁ׃
\v 2 וַ⁠יֹּאמַ֓ר׀ יְהוָה֙ מִ⁠צִיּ֣וֹן יִשְׁאָ֔ג וּ⁠מִ⁠ירוּשָׁלִַ֖ם יִתֵּ֣ן קוֹל֑⁠וֹ וְ⁠אָֽבְלוּ֙ נְא֣וֹת הָ⁠רֹעִ֔ים וְ⁠יָבֵ֖שׁ רֹ֥אשׁ הַ⁠כַּרְמֶֽל׃פ
\v 3 כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י דַמֶּ֔שֶׂק וְ⁠עַל־אַרְבָּעָ֖ה לֹ֣א אֲשִׁיבֶ֑⁠נּוּ עַל־דּוּשָׁ֛⁠ם בַּ⁠חֲרֻצ֥וֹת הַ⁠בַּרְזֶ֖ל אֶת־הַ⁠גִּלְעָֽד׃
\v 4 וְ⁠שִׁלַּ֥חְתִּי אֵ֖שׁ בְּ⁠בֵ֣ית חֲזָאֵ֑ל וְ⁠אָכְלָ֖ה אַרְמְנ֥וֹת בֶּן־הֲדָֽד׃
\v 5 וְ⁠שָֽׁבַרְתִּי֙ בְּרִ֣יחַ דַּמֶּ֔שֶׂק וְ⁠הִכְרַתִּ֤י יוֹשֵׁב֙ מִ⁠בִּקְעַת־אָ֔וֶן וְ⁠תוֹמֵ֥ךְ שֵׁ֖בֶט מִ⁠בֵּ֣ית עֶ֑דֶן וְ⁠גָל֧וּ עַם־אֲרָ֛ם קִ֖ירָ⁠ה אָמַ֥ר יְהוָֽה׃פ
\v 6 כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י עַזָּ֔ה וְ⁠עַל־אַרְבָּעָ֖ה לֹ֣א אֲשִׁיבֶ֑⁠נּוּ עַל־הַגְלוֹתָ֛⁠ם גָּל֥וּת שְׁלֵמָ֖ה לְ⁠הַסְגִּ֥יר לֶ⁠אֱדֽוֹם׃
\v 7 וְ⁠שִׁלַּ֥חְתִּי אֵ֖שׁ בְּ⁠חוֹמַ֣ת עַזָּ֑ה וְ⁠אָכְלָ֖ה אַרְמְנֹתֶֽי⁠הָ׃
\v 8 וְ⁠הִכְרַתִּ֤י יוֹשֵׁב֙ מֵֽ⁠אַשְׁדּ֔וֹד וְ⁠תוֹמֵ֥ךְ שֵׁ֖בֶט מֵֽ⁠אַשְׁקְל֑וֹן וַ⁠הֲשִׁיב֨וֹתִי יָדִ֜⁠י עַל־עֶקְר֗וֹן וְ⁠אָֽבְדוּ֙ שְׁאֵרִ֣ית פְּלִשְׁתִּ֔ים אָמַ֖ר אֲדֹנָ֥⁠י יְהוִֽה׃פ
\v 9 כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵי־צֹ֔ר וְ⁠עַל־אַרְבָּעָ֖ה לֹ֣א אֲשִׁיבֶ֑⁠נּוּ עַֽל־הַסְגִּירָ֞⁠ם גָּל֤וּת שְׁלֵמָה֙ לֶ⁠אֱד֔וֹם וְ⁠לֹ֥א זָכְר֖וּ בְּרִ֥ית אַחִֽים׃
\v 10 וְ⁠שִׁלַּ֥חְתִּי אֵ֖שׁ בְּ⁠ח֣וֹמַת צֹ֑ר וְ⁠אָכְלָ֖ה אַרְמְנֹתֶֽי⁠הָ׃פ
\v 11 כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י אֱד֔וֹם וְ⁠עַל־אַרְבָּעָ֖ה לֹ֣א אֲשִׁיבֶ֑⁠נּוּ עַל־רָדְפ֨⁠וֹ בַ⁠חֶ֤רֶב אָחִי⁠ו֙ וְ⁠שִׁחֵ֣ת רַחֲמָ֔י⁠ו וַ⁠יִּטְרֹ֤ף לָ⁠עַד֙ אַפּ֔⁠וֹ וְ⁠עֶבְרָת֖⁠וֹ שְׁמָ֥רָ⁠ה נֶֽצַח׃
\v 12 וְ⁠שִׁלַּ֥חְתִּי אֵ֖שׁ בְּ⁠תֵימָ֑ן וְ⁠אָכְלָ֖ה אַרְמְנ֥וֹת בָּצְרָֽה׃פ
\v 13 כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י בְנֵֽי־עַמּ֔וֹן וְ⁠עַל־אַרְבָּעָ֖ה לֹ֣א אֲשִׁיבֶ֑⁠נּוּ עַל־בִּקְעָ⁠ם֙ הָר֣וֹת הַ⁠גִּלְעָ֔ד לְמַ֖עַן הַרְחִ֥יב אֶת־גְּבוּלָֽ⁠ם׃
\v 14 וְ⁠הִצַּ֤תִּי אֵשׁ֙ בְּ⁠חוֹמַ֣ת רַבָּ֔ה וְ⁠אָכְלָ֖ה אַרְמְנוֹתֶ֑י⁠הָ בִּ⁠תְרוּעָה֙ בְּ⁠י֣וֹם מִלְחָמָ֔ה בְּ⁠סַ֖עַר בְּ⁠י֥וֹם סוּפָֽה
\v 15 וְ⁠הָלַ֥ךְ מַלְכָּ֖⁠ם בַּ⁠גּוֹלָ֑ה ה֧וּא וְ⁠שָׂרָ֛י⁠ו יַחְדָּ֖ו אָמַ֥ר יְהוָֽה׃פ
\c 2
\p
\v 1 כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י מוֹאָ֔ב וְ⁠עַל־אַרְבָּעָ֖ה לֹ֣א אֲשִׁיבֶ֑⁠נּוּ עַל־שָׂרְפ֛⁠וֹ עַצְמ֥וֹת מֶֽלֶךְ־אֱד֖וֹם לַ⁠שִּֽׂיד׃
\v 2 וְ⁠שִׁלַּחְתִּי־אֵ֣שׁ בְּ⁠מוֹאָ֔ב וְ⁠אָכְלָ֖ה אַרְמְנ֣וֹת הַ⁠קְּרִיּ֑וֹת וּ⁠מֵ֤ת בְּ⁠שָׁאוֹן֙ מוֹאָ֔ב בִּ⁠תְרוּעָ֖ה בְּ⁠ק֥וֹל שׁוֹפָֽר׃
\v 3 וְ⁠הִכְרַתִּ֥י שׁוֹפֵ֖ט מִ⁠קִּרְבָּ֑⁠הּ וְ⁠כָל־שָׂרֶ֛י⁠הָ אֶהֱר֥וֹג עִמּ֖⁠וֹ אָמַ֥ר יְהוָֽה׃פ
\v 4 כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י יְהוּדָ֔ה וְ⁠עַל־אַרְבָּעָ֖ה לֹ֣א אֲשִׁיבֶ֑⁠נּוּ עַֽל־מָאֳסָ֞⁠ם אֶת־תּוֹרַ֣ת יְהוָ֗ה וְ⁠חֻקָּי⁠ו֙ לֹ֣א שָׁמָ֔רוּ וַ⁠יַּתְעוּ⁠ם֙ כִּזְבֵי⁠הֶ֔ם אֲשֶׁר־הָלְכ֥וּ אֲבוֹתָ֖⁠ם אַחֲרֵי⁠הֶֽם׃
\v 5 וְ⁠שִׁלַּ֥חְתִּי אֵ֖שׁ בִּֽ⁠יהוּדָ֑ה וְ⁠אָכְלָ֖ה אַרְמְנ֥וֹת יְרוּשָׁלִָֽם׃פ
\v 6 כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י יִשְׂרָאֵ֔ל וְ⁠עַל־אַרְבָּעָ֖ה לֹ֣א אֲשִׁיבֶ֑⁠נּוּ עַל־מִכְרָ֤⁠ם בַּ⁠כֶּ֨סֶף֙ צַדִּ֔יק וְ⁠אֶבְי֖וֹן בַּ⁠עֲב֥וּר נַעֲלָֽיִם׃
\v 7 הַ⁠שֹּׁאֲפִ֤ים עַל־עֲפַר־אֶ֨רֶץ֙ בְּ⁠רֹ֣אשׁ דַּלִּ֔ים וְ⁠דֶ֥רֶךְ עֲנָוִ֖ים יַטּ֑וּ וְ⁠אִ֣ישׁ וְ⁠אָבִ֗י⁠ו יֵֽלְכוּ֙ אֶל־הַֽ⁠נַּעֲרָ֔ה לְמַ֥עַן חַלֵּ֖ל אֶת־שֵׁ֥ם קָדְשִֽׁ⁠י׃
\v 8 וְ⁠עַל־בְּגָדִ֤ים חֲבֻלִים֙ יַטּ֔וּ אֵ֖צֶל כָּל־מִזְבֵּ֑חַ וְ⁠יֵ֤ין עֲנוּשִׁים֙ יִשְׁתּ֔וּ בֵּ֖ית אֱלֹהֵי⁠הֶֽם׃
\v 9 וְ⁠אָ֨נֹכִ֜י הִשְׁמַ֤דְתִּי אֶת־הָֽ⁠אֱמֹרִי֙ מִ⁠פְּנֵי⁠הֶ֔ם אֲשֶׁ֨ר כְּ⁠גֹ֤בַהּ אֲרָזִים֙ גָּבְה֔⁠וֹ וְ⁠חָסֹ֥ן ה֖וּא כָּֽ⁠אַלּוֹנִ֑ים וָ⁠אַשְׁמִ֤יד פִּרְי⁠וֹ֙ מִ⁠מַּ֔עַל וְ⁠שָׁרָשָׁ֖י⁠ו מִ⁠תָּֽחַת׃
\v 10 וְ⁠אָנֹכִ֛י הֶעֱלֵ֥יתִי אֶתְ⁠כֶ֖ם מֵ⁠אֶ֣רֶץ מִצְרָ֑יִם וָ⁠אוֹלֵ֨ךְ אֶתְ⁠כֶ֤ם בַּ⁠מִּדְבָּר֙ אַרְבָּעִ֣ים שָׁנָ֔ה לָ⁠רֶ֖שֶׁת אֶת־אֶ֥רֶץ הָ⁠אֱמֹרִֽי׃
\v 11 וָ⁠אָקִ֤ים מִ⁠בְּנֵי⁠כֶם֙ לִ⁠נְבִיאִ֔ים וּ⁠מִ⁠בַּחוּרֵי⁠כֶ֖ם לִ⁠נְזִרִ֑ים הַ⁠אַ֥ף אֵֽין־זֹ֛את בְּנֵ֥י יִשְׂרָאֵ֖ל נְאֻם־יְהוָֽה׃
\v 12 וַ⁠תַּשְׁק֥וּ אֶת־הַ⁠נְּזִרִ֖ים יָ֑יִן וְ⁠עַל־הַ⁠נְּבִיאִים֙ צִוִּיתֶ֣ם לֵ⁠אמֹ֔ר לֹ֖א תִּנָּבְאֽוּ׃
\v 13 הִנֵּ֛ה אָנֹכִ֥י מֵעִ֖יק תַּחְתֵּי⁠כֶ֑ם כַּ⁠אֲשֶׁ֤ר תָּעִיק֙ הָ⁠עֲגָלָ֔ה הַֽ⁠מְלֵאָ֥ה לָ֖⁠הּ עָמִֽיר׃
\v 14 וְ⁠אָבַ֤ד מָנוֹס֙ מִ⁠קָּ֔ל וְ⁠חָזָ֖ק לֹא־יְאַמֵּ֣ץ כֹּח֑⁠וֹ וְ⁠גִבּ֖וֹר לֹא־יְמַלֵּ֥ט נַפְשֽׁ⁠וֹ׃
\v 15 וְ⁠תֹפֵ֤שׂ הַ⁠קֶּ֨שֶׁת֙ לֹ֣א יַעֲמֹ֔ד וְ⁠קַ֥ל בְּ⁠רַגְלָ֖י⁠ו לֹ֣א יְמַלֵּ֑ט וְ⁠רֹכֵ֣ב הַ⁠סּ֔וּס לֹ֥א יְמַלֵּ֖ט נַפְשֽׁ⁠וֹ׃
\v 16 וְ⁠אַמִּ֥יץ לִבּ֖⁠וֹ בַּ⁠גִּבּוֹרִ֑ים עָר֛וֹם יָנ֥וּס בַּ⁠יּוֹם־הַ⁠ה֖וּא נְאֻם־יְהוָֽה׃פ
\c 3
\p
\v 1 שִׁמְע֞וּ אֶת־הַ⁠דָּבָ֣ר הַ⁠זֶּ֗ה אֲשֶׁ֨ר דִּבֶּ֧ר יְהוָ֛ה עֲלֵי⁠כֶ֖ם בְּנֵ֣י יִשְׂרָאֵ֑ל עַ֚ל כָּל־הַ⁠מִּשְׁפָּחָ֔ה אֲשֶׁ֧ר הֶעֱלֵ֛יתִי מֵ⁠אֶ֥רֶץ מִצְרַ֖יִם לֵ⁠אמֹֽר׃
\v 2 רַ֚ק אֶתְ⁠כֶ֣ם יָדַ֔עְתִּי מִ⁠כֹּ֖ל מִשְׁפְּח֣וֹת הָ⁠אֲדָמָ֑ה עַל־כֵּן֙ אֶפְקֹ֣ד עֲלֵי⁠כֶ֔ם אֵ֖ת כָּל־עֲוֺנֹֽתֵי⁠כֶֽם׃
\v 3 הֲ⁠יֵלְכ֥וּ שְׁנַ֖יִם יַחְדָּ֑ו בִּלְתִּ֖י אִם־נוֹעָֽדוּ׃
\v 4 הֲ⁠יִשְׁאַ֤ג אַרְיֵה֙ בַּ⁠יַּ֔עַר וְ⁠טֶ֖רֶף אֵ֣ין ל֑⁠וֹ הֲ⁠יִתֵּ֨ן כְּפִ֤יר קוֹל⁠וֹ֙ מִ⁠מְּעֹ֣נָת֔⁠וֹ בִּלְתִּ֖י אִם־לָכָֽד׃
\v 5 הֲ⁠תִפֹּ֤ל צִפּוֹר֙ עַל־פַּ֣ח הָ⁠אָ֔רֶץ וּ⁠מוֹקֵ֖שׁ אֵ֣ין לָ֑⁠הּ הֲ⁠יַֽעֲלֶה־פַּח֙ מִן־הָ֣⁠אֲדָמָ֔ה וְ⁠לָכ֖וֹד לֹ֥א יִלְכּֽוֹד׃
\v 6 אִם־יִתָּקַ֤ע שׁוֹפָר֙ בְּ⁠עִ֔יר וְ⁠עָ֖ם לֹ֣א יֶחֱרָ֑דוּ אִם־תִּהְיֶ֤ה רָעָה֙ בְּ⁠עִ֔יר וַ⁠יהוָ֖ה לֹ֥א עָשָֽׂה׃
\v 7 כִּ֣י לֹ֧א יַעֲשֶׂ֛ה אֲדֹנָ֥⁠י יְהוִ֖ה דָּבָ֑ר כִּ֚י אִם־גָּלָ֣ה סוֹד֔⁠וֹ אֶל־עֲבָדָ֖י⁠ו הַ⁠נְּבִיאִֽים׃
\v 8 אַרְיֵ֥ה שָׁאָ֖ג מִ֣י לֹ֣א יִירָ֑א אֲדֹנָ֤⁠י יְהוִה֙ דִּבֶּ֔ר מִ֖י לֹ֥א יִנָּבֵֽא׃
\v 9 הַשְׁמִ֨יעוּ֙ עַל־אַרְמְנ֣וֹת בְּ⁠אַשְׁדּ֔וֹד וְ⁠עַֽל־אַרְמְנ֖וֹת בְּ⁠אֶ֣רֶץ מִצְרָ֑יִם וְ⁠אִמְר֗וּ הֵאָֽסְפוּ֙ עַל־הָרֵ֣י שֹׁמְר֔וֹן וּ⁠רְא֞וּ מְהוּמֹ֤ת רַבּוֹת֙ בְּ⁠תוֹכָ֔⁠הּ וַ⁠עֲשׁוּקִ֖ים בְּ⁠קִרְבָּֽ⁠הּ׃
\v 10 וְ⁠לֹֽא־יָדְע֥וּ עֲשׂוֹת־נְכֹחָ֖ה נְאֻם־יְהוָ֑ה הָ⁠אֽוֹצְרִ֛ים חָמָ֥ס וָ⁠שֹׁ֖ד בְּ⁠אַרְמְנֽוֹתֵי⁠הֶֽם׃פ
\v 11 לָ⁠כֵ֗ן כֹּ֤ה אָמַר֙ אֲדֹנָ֣⁠י יְהוִ֔ה צַ֖ר וּ⁠סְבִ֣יב הָ⁠אָ֑רֶץ וְ⁠הוֹרִ֤ד מִמֵּ⁠ךְ֙ עֻזֵּ֔⁠ךְ וְ⁠נָבֹ֖זּוּ אַרְמְנוֹתָֽיִ⁠ךְ׃
\v 12 כֹּה֮ אָמַ֣ר יְהוָה֒ כַּ⁠אֲשֶׁר֩ יַצִּ֨יל הָ⁠רֹעֶ֜ה מִ⁠פִּ֧י הָ⁠אֲרִ֛י שְׁתֵּ֥י כְרָעַ֖יִם א֣וֹ בְדַל־אֹ֑זֶן כֵּ֣ן יִנָּצְל֞וּ בְּנֵ֣י יִשְׂרָאֵ֗ל הַ⁠יֹּֽשְׁבִים֙ בְּ⁠שֹׁ֣מְר֔וֹן בִּ⁠פְאַ֥ת מִטָּ֖ה וּ⁠בִ⁠דְמֶ֥שֶׁק עָֽרֶשׂ׃
\v 13 שִׁמְע֥וּ וְ⁠הָעִ֖ידוּ בְּ⁠בֵ֣ית יַֽעֲקֹ֑ב נְאֻם־אֲדֹנָ֥⁠י יְהוִ֖ה אֱלֹהֵ֥י הַ⁠צְּבָאֽוֹת׃
\v 14 כִּ֗י בְּ⁠י֛וֹם פָּקְדִ֥⁠י פִשְׁעֵֽי־יִשְׂרָאֵ֖ל עָלָ֑י⁠ו וּ⁠פָֽקַדְתִּי֙ עַל־מִזְבְּח֣וֹת בֵּֽית־אֵ֔ל וְ⁠נִגְדְּעוּ֙ קַרְנ֣וֹת הַ⁠מִּזְבֵּ֔חַ וְ⁠נָפְל֖וּ לָ⁠אָֽרֶץ׃
\v 15 וְ⁠הִכֵּיתִ֥י בֵית־הַ⁠חֹ֖רֶף עַל־בֵּ֣ית הַ⁠קָּ֑יִץ וְ⁠אָבְד֞וּ בָּתֵּ֣י הַ⁠שֵּׁ֗ן וְ⁠סָפ֛וּ בָּתִּ֥ים רַבִּ֖ים נְאֻם־יְהוָֽה׃ס
\c 4
\p
\v 1 שִׁמְע֞וּ הַ⁠דָּבָ֣ר הַ⁠זֶּ֗ה פָּר֤וֹת הַ⁠בָּשָׁן֙ אֲשֶׁר֙ בְּ⁠הַ֣ר שֹֽׁמְר֔וֹן הָ⁠עֹשְׁק֣וֹת דַּלִּ֔ים הָ⁠רֹצְצ֖וֹת אֶבְיוֹנִ֑ים הָ⁠אֹמְרֹ֥ת לַ⁠אֲדֹֽנֵי⁠הֶ֖ם הָבִ֥יאָ⁠ה וְ⁠נִשְׁתֶּֽה׃
\v 2 נִשְׁבַּ֨ע אֲדֹנָ֤⁠י יְהוִה֙ בְּ⁠קָדְשׁ֔⁠וֹ כִּ֛י הִנֵּ֥ה יָמִ֖ים בָּאִ֣ים עֲלֵי⁠כֶ֑ם וְ⁠נִשָּׂ֤א אֶתְ⁠כֶם֙ בְּ⁠צִנּ֔וֹת וְ⁠אַחֲרִיתְ⁠כֶ֖ן בְּ⁠סִיר֥וֹת דּוּגָֽה׃
\v 3 וּ⁠פְרָצִ֥ים תֵּצֶ֖אנָה אִשָּׁ֣ה נֶגְדָּ֑⁠הּ וְ⁠הִשְׁלַכְתֶּ֥נָה הַ⁠הַרְמ֖וֹנָ⁠ה נְאֻם־יְהוָֽה׃
\v 4 בֹּ֤אוּ בֵֽית־אֵל֙ וּ⁠פִשְׁע֔וּ הַ⁠גִּלְגָּ֖ל הַרְבּ֣וּ לִ⁠פְשֹׁ֑עַ וְ⁠הָבִ֤יאוּ לַ⁠בֹּ֨קֶר֙ זִבְחֵי⁠כֶ֔ם לִ⁠שְׁלֹ֥שֶׁת יָמִ֖ים מַעְשְׂרֹֽתֵי⁠כֶֽם׃
\v 5 וְ⁠קַטֵּ֤ר מֵֽ⁠חָמֵץ֙ תּוֹדָ֔ה וְ⁠קִרְא֥וּ נְדָב֖וֹת הַשְׁמִ֑יעוּ כִּ֣י כֵ֤ן אֲהַבְתֶּם֙ בְּנֵ֣י יִשְׂרָאֵ֔ל נְאֻ֖ם אֲדֹנָ֥⁠י יְהוִֽה׃
\v 6 וְ⁠גַם־אֲנִי֩ נָתַ֨תִּי לָ⁠כֶ֜ם נִקְי֤וֹן שִׁנַּ֨יִם֙ בְּ⁠כָל־עָ֣רֵי⁠כֶ֔ם וְ⁠חֹ֣סֶר לֶ֔חֶם בְּ⁠כֹ֖ל מְקוֹמֹֽתֵי⁠כֶ֑ם וְ⁠לֹֽא־שַׁבְתֶּ֥ם עָדַ֖⁠י נְאֻם־יְהוָֽה׃
\v 7 וְ⁠גַ֣ם אָנֹכִי֩ מָנַ֨עְתִּי מִ⁠כֶּ֜ם אֶת־הַ⁠גֶּ֗שֶׁם בְּ⁠ע֨וֹד שְׁלֹשָׁ֤ה חֳדָשִׁים֙ לַ⁠קָּצִ֔יר וְ⁠הִמְטַרְתִּי֙ עַל־עִ֣יר אֶחָ֔ת וְ⁠עַל־עִ֥יר אַחַ֖ת לֹ֣א אַמְטִ֑יר חֶלְקָ֤ה אַחַת֙ תִּמָּטֵ֔ר וְ⁠חֶלְקָ֛ה אֲשֶֽׁר־לֹֽא־תַמְטִ֥יר עָלֶ֖י⁠הָ תִּיבָֽשׁ׃
\v 8 וְ⁠נָע֡וּ שְׁתַּיִם֩ שָׁלֹ֨שׁ עָרִ֜ים אֶל־עִ֥יר אַחַ֛ת לִ⁠שְׁתּ֥וֹת מַ֖יִם וְ⁠לֹ֣א יִשְׂבָּ֑עוּ וְ⁠לֹֽא־שַׁבְתֶּ֥ם עָדַ֖⁠י נְאֻם־יְהוָֽה׃
\v 9 הִכֵּ֣יתִי אֶתְ⁠כֶם֮ בַּ⁠שִּׁדָּפ֣וֹן וּ⁠בַ⁠יֵּרָקוֹן֒ הַרְבּ֨וֹת גַּנּוֹתֵי⁠כֶ֧ם וְ⁠כַרְמֵי⁠כֶ֛ם וּ⁠תְאֵנֵי⁠כֶ֥ם וְ⁠זֵיתֵי⁠כֶ֖ם יֹאכַ֣ל הַ⁠גָּזָ֑ם וְ⁠לֹֽא־שַׁבְתֶּ֥ם עָדַ֖⁠י נְאֻם־יְהוָֽה׃ס
\v 10 שִׁלַּ֨חְתִּי בָ⁠כֶ֥ם דֶּ֨בֶר֙ בְּ⁠דֶ֣רֶךְ מִצְרַ֔יִם הָרַ֤גְתִּי בַ⁠חֶ֨רֶב֙ בַּח֣וּרֵי⁠כֶ֔ם עִ֖ם שְׁבִ֣י סֽוּסֵי⁠כֶ֑ם וָ⁠אַעֲלֶ֞ה בְּאֹ֤שׁ מַחֲנֵי⁠כֶם֙ וּֽ⁠בְ⁠אַפְּ⁠כֶ֔ם וְ⁠לֹֽא־שַׁבְתֶּ֥ם עָדַ֖⁠י נְאֻם־יְהוָֽה׃
\v 11 הָפַ֣כְתִּי בָ⁠כֶ֗ם כְּ⁠מַהְפֵּכַ֤ת אֱלֹהִים֙ אֶת־סְדֹ֣ם וְ⁠אֶת־עֲמֹרָ֔ה וַ⁠תִּהְי֕וּ כְּ⁠א֖וּד מֻצָּ֣ל מִ⁠שְׂרֵפָ֑ה וְ⁠לֹֽא־שַׁבְתֶּ֥ם עָדַ֖⁠י נְאֻם־יְהוָֽה׃ס
\v 12 לָ⁠כֵ֕ן כֹּ֥ה אֶעֱשֶׂה־לְּ⁠ךָ֖ יִשְׂרָאֵ֑ל עֵ֚קֶב כִּֽי־זֹ֣את אֶֽעֱשֶׂה־לָּ֔⁠ךְ הִכּ֥וֹן לִ⁠קְרַאת־אֱלֹהֶ֖י⁠ךָ יִשְׂרָאֵֽל׃
\v 13 כִּ֡י הִנֵּה֩ יוֹצֵ֨ר הָרִ֜ים וּ⁠בֹרֵ֣א ר֗וּחַ וּ⁠מַגִּ֤יד לְ⁠אָדָם֙ מַה־שֵּׂח֔⁠וֹ עֹשֵׂ֥ה שַׁ֨חַר֙ עֵיפָ֔ה וְ⁠דֹרֵ֖ךְ עַל־בָּ֣מֳתֵי אָ֑רֶץ יְהוָ֥ה אֱלֹהֵֽי־צְבָא֖וֹת שְׁמֽ⁠וֹ׃ס
\c 5
\p
\v 1 שִׁמְע֞וּ אֶת־הַ⁠דָּבָ֣ר הַ⁠זֶּ֗ה אֲשֶׁ֨ר אָנֹכִ֜י נֹשֵׂ֧א עֲלֵי⁠כֶ֛ם קִינָ֖ה בֵּ֥ית יִשְׂרָאֵֽל׃
\v 2 נָֽפְלָה֙ לֹֽא־תוֹסִ֣יף ק֔וּם בְּתוּלַ֖ת יִשְׂרָאֵ֑ל נִטְּשָׁ֥ה עַל־אַדְמָתָ֖⁠הּ אֵ֥ין מְקִימָֽ⁠הּ׃
\v 3 כִּ֣י כֹ֤ה אָמַר֙ אֲדֹנָ֣⁠י יְהוִ֔ה הָ⁠עִ֛יר הַ⁠יֹּצֵ֥את אֶ֖לֶף תַּשְׁאִ֣יר מֵאָ֑ה וְ⁠הַ⁠יּוֹצֵ֥את מֵאָ֛ה תַּשְׁאִ֥יר עֲשָׂרָ֖ה לְ⁠בֵ֥ית יִשְׂרָאֵֽל׃ס
\v 4 כִּ֣י כֹ֥ה אָמַ֛ר יְהוָ֖ה לְ⁠בֵ֣ית יִשְׂרָאֵ֑ל דִּרְשׁ֖וּ⁠נִי וִֽ⁠חְיֽוּ׃
\v 5 וְ⁠אַֽל־תִּדְרְשׁוּ֙ בֵּֽית־אֵ֔ל וְ⁠הַ⁠גִּלְגָּל֙ לֹ֣א תָבֹ֔אוּ וּ⁠בְאֵ֥ר שֶׁ֖בַע לֹ֣א תַעֲבֹ֑רוּ כִּ֤י הַ⁠גִּלְגָּל֙ גָּלֹ֣ה יִגְלֶ֔ה וּ⁠בֵֽית־אֵ֖ל יִהְיֶ֥ה לְ⁠אָֽוֶן׃
\v 6 דִּרְשׁ֥וּ אֶת־יְהוָ֖ה וִֽ⁠חְי֑וּ פֶּן־יִצְלַ֤ח כָּ⁠אֵשׁ֙ בֵּ֣ית יוֹסֵ֔ף וְ⁠אָכְלָ֥ה וְ⁠אֵין־מְכַבֶּ֖ה לְ⁠בֵֽית־אֵֽל׃
\v 7 הַ⁠הֹפְכִ֥ים לְ⁠לַעֲנָ֖ה מִשְׁפָּ֑ט וּ⁠צְדָקָ֖ה לָ⁠אָ֥רֶץ הִנִּֽיחוּ׃
\v 8 עֹשֵׂ֨ה כִימָ֜ה וּ⁠כְסִ֗יל וְ⁠הֹפֵ֤ךְ לַ⁠בֹּ֨קֶר֙ צַלְמָ֔וֶת וְ⁠י֖וֹם לַ֣יְלָה הֶחְשִׁ֑יךְ הַ⁠קּוֹרֵ֣א לְ⁠מֵֽי־הַ⁠יָּ֗ם וַֽ⁠יִּשְׁפְּכֵ֛⁠ם עַל־פְּנֵ֥י הָ⁠אָ֖רֶץ יְהוָ֥ה שְׁמֽ⁠וֹ׃ס
\v 9 הַ⁠מַּבְלִ֥יג שֹׁ֖ד עַל־עָ֑ז וְ⁠שֹׁ֖ד עַל־מִבְצָ֥ר יָבֽוֹא׃
\v 10 שָׂנְא֥וּ בַ⁠שַּׁ֖עַר מוֹכִ֑יחַ וְ⁠דֹבֵ֥ר תָּמִ֖ים יְתָעֵֽבוּ׃
\v 11 לָ֠⁠כֵן יַ֣עַן בּוֹשַׁסְ⁠כֶ֞ם עַל־דָּ֗ל וּ⁠מַשְׂאַת־בַּר֙ תִּקְח֣וּ מִמֶּ֔⁠נּוּ בָּתֵּ֥י גָזִ֛ית בְּנִיתֶ֖ם וְ⁠לֹא־תֵ֣שְׁבוּ בָ֑⁠ם כַּרְמֵי־חֶ֣מֶד נְטַעְתֶּ֔ם וְ⁠לֹ֥א תִשְׁתּ֖וּ אֶת־יֵינָֽ⁠ם׃
\v 12 כִּ֤י יָדַ֨עְתִּי֙ רַבִּ֣ים פִּשְׁעֵי⁠כֶ֔ם וַ⁠עֲצֻמִ֖ים חַטֹּֽאתֵי⁠כֶ֑ם צֹרְרֵ֤י צַדִּיק֙ לֹ֣קְחֵי כֹ֔פֶר וְ⁠אֶבְיוֹנִ֖ים בַּ⁠שַּׁ֥עַר הִטּֽוּ׃
\v 13 לָ⁠כֵ֗ן הַ⁠מַּשְׂכִּ֛יל בָּ⁠עֵ֥ת הַ⁠הִ֖יא יִדֹּ֑ם כִּ֛י עֵ֥ת רָעָ֖ה הִֽיא׃
\v 14 דִּרְשׁוּ־ט֥וֹב וְ⁠אַל־רָ֖ע לְמַ֣עַן תִּֽחְי֑וּ וִ⁠יהִי־כֵ֞ן יְהוָ֧ה אֱלֹהֵֽי־צְבָא֛וֹת אִתְּ⁠כֶ֖ם כַּ⁠אֲשֶׁ֥ר אֲמַרְתֶּֽם׃
\v 15 שִׂנְאוּ־רָע֙ וְ⁠אֶ֣הֱבוּ ט֔וֹב וְ⁠הַצִּ֥יגוּ בַ⁠שַּׁ֖עַר מִשְׁפָּ֑ט אוּלַ֗י יֶֽחֱנַ֛ן יְהוָ֥ה אֱלֹהֵֽי־צְבָא֖וֹת שְׁאֵרִ֥ית יוֹסֵֽף׃ס
\v 16 לָ֠⁠כֵן כֹּֽה־אָמַ֨ר יְהוָ֜ה אֱלֹהֵ֤י צְבָאוֹת֙ אֲדֹנָ֔⁠י בְּ⁠כָל־רְחֹב֣וֹת מִסְפֵּ֔ד וּ⁠בְ⁠כָל־חוּצ֖וֹת יֹאמְר֣וּ הוֹ־ה֑וֹ וְ⁠קָרְא֤וּ אִכָּר֙ אֶל־אֵ֔בֶל וּ⁠מִסְפֵּ֖ד אֶל־י֥וֹדְעֵי נֶֽהִי׃
\v 17 וּ⁠בְ⁠כָל־כְּרָמִ֖ים מִסְפֵּ֑ד כִּֽי־אֶעֱבֹ֥ר בְּ⁠קִרְבְּ⁠ךָ֖ אָמַ֥ר יְהוָֽה׃ס
\v 18 ה֥וֹי הַ⁠מִּתְאַוִּ֖ים אֶת־י֣וֹם יְהוָ֑ה לָ⁠מָּה־זֶּ֥ה לָ⁠כֶ֛ם י֥וֹם יְהוָ֖ה הוּא־חֹ֥שֶׁךְ וְ⁠לֹא־אֽוֹר׃
\v 19 כַּ⁠אֲשֶׁ֨ר יָנ֥וּס אִישׁ֙ מִ⁠פְּנֵ֣י הָ⁠אֲרִ֔י וּ⁠פְגָע֖⁠וֹ הַ⁠דֹּ֑ב וּ⁠בָ֣א הַ⁠בַּ֔יִת וְ⁠סָמַ֤ךְ יָד⁠וֹ֙ עַל־הַ⁠קִּ֔יר וּ⁠נְשָׁכ֖⁠וֹ הַ⁠נָּחָֽשׁ׃
\v 20 הֲ⁠לֹא־חֹ֛שֶׁךְ י֥וֹם יְהוָ֖ה וְ⁠לֹא־א֑וֹר וְ⁠אָפֵ֖ל וְ⁠לֹא־נֹ֥גַֽהּ לֽ⁠וֹ׃
\v 21 שָׂנֵ֥אתִי מָאַ֖סְתִּי חַגֵּי⁠כֶ֑ם וְ⁠לֹ֥א אָרִ֖יחַ בְּ⁠עַצְּרֹֽתֵי⁠כֶֽם׃
\v 22 כִּ֣י אִם־תַּעֲלוּ־לִ֥⁠י עֹל֛וֹת וּ⁠מִנְחֹתֵי⁠כֶ֖ם לֹ֣א אֶרְצֶ֑ה וְ⁠שֶׁ֥לֶם מְרִיאֵי⁠כֶ֖ם לֹ֥א אַבִּֽיט׃
\v 23 הָסֵ֥ר מֵ⁠עָלַ֖⁠י הֲמ֣וֹן שִׁרֶ֑י⁠ךָ וְ⁠זִמְרַ֥ת נְבָלֶ֖י⁠ךָ לֹ֥א אֶשְׁמָֽע׃
\v 24 וְ⁠יִגַּ֥ל כַּ⁠מַּ֖יִם מִשְׁפָּ֑ט וּ⁠צְדָקָ֖ה כְּ⁠נַ֥חַל אֵיתָֽן׃
\v 25 הַ⁠זְּבָחִ֨ים וּ⁠מִנְחָ֜ה הִֽגַּשְׁתֶּם־לִ֧⁠י בַ⁠מִּדְבָּ֛ר אַרְבָּעִ֥ים שָׁנָ֖ה בֵּ֥ית יִשְׂרָאֵֽל׃
\v 26 וּ⁠נְשָׂאתֶ֗ם אֵ֚ת סִכּ֣וּת מַלְכְּ⁠כֶ֔ם וְ⁠אֵ֖ת כִּיּ֣וּן צַלְמֵי⁠כֶ֑ם כּוֹכַב֙ אֱלֹ֣הֵי⁠כֶ֔ם אֲשֶׁ֥ר עֲשִׂיתֶ֖ם לָ⁠כֶֽם׃
\v 27 וְ⁠הִגְלֵיתִ֥י אֶתְ⁠כֶ֖ם מֵ⁠הָ֣לְאָה לְ⁠דַמָּ֑שֶׂק אָמַ֛ר יְהוָ֥ה אֱלֹהֵֽי־צְבָא֖וֹת שְׁמֽ⁠וֹ׃פ
\c 6
\p
\v 1 ה֚וֹי הַ⁠שַּׁאֲנַנִּ֣ים בְּ⁠צִיּ֔וֹן וְ⁠הַ⁠בֹּטְחִ֖ים בְּ⁠הַ֣ר שֹׁמְר֑וֹן נְקֻבֵי֙ רֵאשִׁ֣ית הַ⁠גּוֹיִ֔ם וּ⁠בָ֥אוּ לָ⁠הֶ֖ם בֵּ֥ית יִשְׂרָאֵֽל׃
\v 2 עִבְר֤וּ כַֽלְנֵה֙ וּ⁠רְא֔וּ וּ⁠לְכ֥וּ מִ⁠שָּׁ֖ם חֲמַ֣ת רַבָּ֑ה וּ⁠רְד֣וּ גַת־פְּלִשְׁתּ֗ים הֲ⁠טוֹבִים֙ מִן־הַ⁠מַּמְלָכ֣וֹת הָ⁠אֵ֔לֶּה אִם־רַ֥ב גְּבוּלָ֖⁠ם מִ⁠גְּבֻלְ⁠כֶֽם׃
\v 3 הַֽ⁠מְנַדִּ֖ים לְ⁠י֣וֹם רָ֑ע וַ⁠תַּגִּישׁ֖וּ⁠ן שֶׁ֥בֶת חָמָֽס׃
\v 4 הַ⁠שֹּֽׁכְבִים֙ עַל־מִטּ֣וֹת שֵׁ֔ן וּ⁠סְרֻחִ֖ים עַל־עַרְשׂוֹתָ֑⁠ם וְ⁠אֹכְלִ֤ים כָּרִים֙ מִ⁠צֹּ֔אן וַ⁠עֲגָלִ֖ים מִ⁠תּ֥וֹךְ מַרְבֵּֽק׃
\v 5 הַ⁠פֹּרְטִ֖ים עַל־פִּ֣י הַ⁠נָּ֑בֶל כְּ⁠דָוִ֕יד חָשְׁב֥וּ לָ⁠הֶ֖ם כְּלֵי־שִֽׁיר׃
\v 6 הַ⁠שֹּׁתִ֤ים בְּ⁠מִזְרְקֵי֙ יַ֔יִן וְ⁠רֵאשִׁ֥ית שְׁמָנִ֖ים יִמְשָׁ֑חוּ וְ⁠לֹ֥א נֶחְל֖וּ עַל־שֵׁ֥בֶר יוֹסֵֽף
\v 7 לָ⁠כֵ֛ן עַתָּ֥ה יִגְל֖וּ בְּ⁠רֹ֣אשׁ גֹּלִ֑ים וְ⁠סָ֖ר מִרְזַ֥ח סְרוּחִֽים׃פ
\v 8 נִשְׁבַּע֩ אֲדֹנָ֨⁠י יְהוִ֜ה בְּ⁠נַפְשׁ֗⁠וֹ נְאֻם־יְהוָה֙ אֱלֹהֵ֣י צְבָא֔וֹת מְתָאֵ֤ב אָֽנֹכִי֙ אֶת־גְּא֣וֹן יַֽעֲקֹ֔ב וְ⁠אַרְמְנֹתָ֖י⁠ו שָׂנֵ֑אתִי וְ⁠הִסְגַּרְתִּ֖י עִ֥יר וּ⁠מְלֹאָֽ⁠הּ׃
\v 9 וְ⁠הָיָ֗ה אִם־יִוָּ֨תְר֜וּ עֲשָׂרָ֧ה אֲנָשִׁ֛ים בְּ⁠בַ֥יִת אֶחָ֖ד וָ⁠מֵֽתוּ׃
\v 10 וּ⁠נְשָׂא֞⁠וֹ דּוֹד֣⁠וֹ וּ⁠מְסָרְפ֗⁠וֹ לְ⁠הוֹצִ֣יא עֲצָמִים֮ מִן־הַ⁠בַּיִת֒ וְ⁠אָמַ֞ר לַ⁠אֲשֶׁ֨ר בְּ⁠יַרְכְּתֵ֥י הַ⁠בַּ֛יִת הַ⁠ע֥וֹד עִמָּ֖⁠ךְ וְ⁠אָמַ֣ר אָ֑פֶס וְ⁠אָמַ֣ר הָ֔ס כִּ֛י לֹ֥א לְ⁠הַזְכִּ֖יר בְּ⁠שֵׁ֥ם יְהוָֽה׃
\v 11 כִּֽי־הִנֵּ֤ה יְהוָה֙ מְצַוֶּ֔ה וְ⁠הִכָּ֛ה הַ⁠בַּ֥יִת הַ⁠גָּד֖וֹל רְסִיסִ֑ים וְ⁠הַ⁠בַּ֥יִת הַ⁠קָּטֹ֖ן בְּקִעִֽים׃
\v 12 הַ⁠יְרֻצ֤וּ⁠ן בַּ⁠סֶּ֨לַע֙ סוּסִ֔ים אִֽם־יַחֲר֖וֹשׁ בַּ⁠בְּקָרִ֑ים כִּֽי־הֲפַכְתֶּ֤ם לְ⁠רֹאשׁ֙ מִשְׁפָּ֔ט וּ⁠פְרִ֥י צְדָקָ֖ה לְ⁠לַעֲנָֽה׃
\v 13 הַ⁠שְּׂמֵחִ֖ים לְ⁠לֹ֣א דָבָ֑ר הָ⁠אֹ֣מְרִ֔ים הֲ⁠ל֣וֹא בְ⁠חָזְקֵ֔⁠נוּ לָקַ֥חְנוּ לָ֖⁠נוּ קַרְנָֽיִם׃
\v 14 כִּ֡י הִנְ⁠נִי֩ מֵקִ֨ים עֲלֵי⁠כֶ֜ם בֵּ֣ית יִשְׂרָאֵ֗ל נְאֻם־יְהוָ֛ה אֱלֹהֵ֥י הַ⁠צְּבָא֖וֹת גּ֑וֹי וְ⁠לָחֲצ֥וּ אֶתְ⁠כֶ֛ם מִ⁠לְּב֥וֹא חֲמָ֖ת עַד־נַ֥חַל הָ⁠עֲרָבָֽה׃ס
\c 7
\p
\v 1 כֹּ֤ה הִרְאַ֨⁠נִי֙ אֲדֹנָ֣⁠י יְהוִ֔ה וְ⁠הִנֵּה֙ יוֹצֵ֣ר גֹּבַ֔י בִּ⁠תְחִלַּ֖ת עֲל֣וֹת הַ⁠לָּ֑קֶשׁ וְ⁠הִ֨נֵּה־לֶ֔קֶשׁ אַחַ֖ר גִּזֵּ֥י הַ⁠מֶּֽלֶךְ׃
\v 2 וְ⁠הָיָ֗ה אִם־כִּלָּה֙ לֶֽ⁠אֱכוֹל֙ אֶת־עֵ֣שֶׂב הָ⁠אָ֔רֶץ וָ⁠אֹמַ֗ר אֲדֹנָ֤⁠י יְהוִה֙ סְֽלַֽח־נָ֔א מִ֥י יָק֖וּם יַֽעֲקֹ֑ב כִּ֥י קָטֹ֖ן הֽוּא׃
\v 3 נִחַ֥ם יְהוָ֖ה עַל־זֹ֑את לֹ֥א תִהְיֶ֖ה אָמַ֥ר יְהוָֽה׃
\v 4 כֹּ֤ה הִרְאַ֨⁠נִי֙ אֲדֹנָ֣⁠י יְהוִ֔ה וְ⁠הִנֵּ֥ה קֹרֵ֛א לָ⁠רִ֥ב בָּ⁠אֵ֖שׁ אֲדֹנָ֣⁠י יְהוִ֑ה וַ⁠תֹּ֨אכַל֙ אֶת־תְּה֣וֹם רַבָּ֔ה וְ⁠אָכְלָ֖ה אֶת־הַ⁠חֵֽלֶק׃
\v 5 וָ⁠אֹמַ֗ר אֲדֹנָ֤⁠י יְהוִה֙ חֲדַל־נָ֔א מִ֥י יָק֖וּם יַעֲקֹ֑ב כִּ֥י קָטֹ֖ן הֽוּא׃
\v 6 נִחַ֥ם יְהוָ֖ה עַל־זֹ֑את גַּם־הִיא֙ לֹ֣א תִֽהְיֶ֔ה אָמַ֖ר אֲדֹנָ֥⁠י יְהוִֽה׃ס
\v 7 כֹּ֣ה הִרְאַ֔⁠נִי וְ⁠הִנֵּ֧ה אֲדֹנָ֛⁠י נִצָּ֖ב עַל־חוֹמַ֣ת אֲנָ֑ךְ וּ⁠בְ⁠יָד֖⁠וֹ אֲנָֽךְ׃
\v 8 וַ⁠יֹּ֨אמֶר יְהוָ֜ה אֵלַ֗⁠י מָֽה־אַתָּ֤ה רֹאֶה֙ עָמ֔וֹס וָ⁠אֹמַ֖ר אֲנָ֑ךְ וַ⁠יֹּ֣אמֶר אֲדֹנָ֗⁠י הִנְ⁠נִ֨י שָׂ֤ם אֲנָךְ֙ בְּ⁠קֶ֨רֶב֙ עַמִּ֣⁠י יִשְׂרָאֵ֔ל לֹֽא־אוֹסִ֥יף ע֖וֹד עֲב֥וֹר לֽ⁠וֹ׃
\v 9 וְ⁠נָשַׁ֨מּוּ֙ בָּמ֣וֹת יִשְׂחָ֔ק וּ⁠מִקְדְּשֵׁ֥י יִשְׂרָאֵ֖ל יֶחֱרָ֑בוּ וְ⁠קַמְתִּ֛י עַל־בֵּ֥ית יָרָבְעָ֖ם בֶּ⁠חָֽרֶב׃פ
\v 10 וַ⁠יִּשְׁלַ֗ח אֲמַצְיָה֙ כֹּהֵ֣ן בֵּֽית־אֵ֔ל אֶל־יָרָבְעָ֥ם מֶֽלֶךְ־יִשְׂרָאֵ֖ל לֵ⁠אמֹ֑ר קָשַׁ֨ר עָלֶ֜י⁠ךָ עָמ֗וֹס בְּ⁠קֶ֨רֶב֙ בֵּ֣ית יִשְׂרָאֵ֔ל לֹא־תוּכַ֣ל הָ⁠אָ֔רֶץ לְ⁠הָכִ֖יל אֶת־כָּל־דְּבָרָֽי⁠ו׃
\v 11 כִּי־כֹה֙ אָמַ֣ר עָמ֔וֹס בַּ⁠חֶ֖רֶב יָמ֣וּת יָרָבְעָ֑ם וְ⁠יִ֨שְׂרָאֵ֔ל גָּלֹ֥ה יִגְלֶ֖ה מֵ⁠עַ֥ל אַדְמָתֽ⁠וֹ׃ס
\v 12 וַ⁠יֹּ֤אמֶר אֲמַצְיָה֙ אֶל־עָמ֔וֹס חֹזֶ֕ה לֵ֥ךְ בְּרַח־לְ⁠ךָ֖ אֶל־אֶ֣רֶץ יְהוּדָ֑ה וֶ⁠אֱכָל־שָׁ֣ם לֶ֔חֶם וְ⁠שָׁ֖ם תִּנָּבֵֽא׃
\v 13 וּ⁠בֵֽית־אֵ֔ל לֹֽא־תוֹסִ֥יף ע֖וֹד לְ⁠הִנָּבֵ֑א כִּ֤י מִקְדַּשׁ־מֶ֨לֶךְ֙ ה֔וּא וּ⁠בֵ֥ית מַמְלָכָ֖ה הֽוּא׃ס
\v 14 וַ⁠יַּ֤עַן עָמוֹס֙ וַ⁠יֹּ֣אמֶר אֶל־אֲמַצְיָ֔ה לֹא־נָבִ֣יא אָנֹ֔כִי וְ⁠לֹ֥א בֶן־נָבִ֖יא אָנֹ֑כִי כִּֽי־בוֹקֵ֥ר אָנֹ֖כִי וּ⁠בוֹלֵ֥ס שִׁקְמִֽים׃
\v 15 וַ⁠יִּקָּחֵ֣⁠נִי יְהוָ֔ה מֵ⁠אַחֲרֵ֖י הַ⁠צֹּ֑אן וַ⁠יֹּ֤אמֶר אֵלַ⁠י֙ יְהוָ֔ה לֵ֥ךְ הִנָּבֵ֖א אֶל־עַמִּ֥⁠י יִשְׂרָאֵֽל׃
\v 16 וְ⁠עַתָּ֖ה שְׁמַ֣ע דְּבַר־יְהוָ֑ה אַתָּ֣ה אֹמֵ֗ר לֹ֤א תִנָּבֵא֙ עַל־יִשְׂרָאֵ֔ל וְ⁠לֹ֥א תַטִּ֖יף עַל־בֵּ֥ית יִשְׂחָֽק׃
\v 17 לָ⁠כֵ֞ן כֹּה־אָמַ֣ר יְהוָ֗ה אִשְׁתְּ⁠ךָ֞ בָּ⁠עִ֤יר תִּזְנֶה֙ וּ⁠בָנֶ֤י⁠ךָ וּ⁠בְנֹתֶ֨י⁠ךָ֙ בַּ⁠חֶ֣רֶב יִפֹּ֔לוּ וְ⁠אַדְמָתְ⁠ךָ֖ בַּ⁠חֶ֣בֶל תְּחֻלָּ֑ק וְ⁠אַתָּ֗ה עַל־אֲדָמָ֤ה טְמֵאָה֙ תָּמ֔וּת וְ⁠יִ֨שְׂרָאֵ֔ל גָּלֹ֥ה יִגְלֶ֖ה מֵ⁠עַ֥ל אַדְמָתֽ⁠וֹ׃ס
\c 8
\p
\v 1 כֹּ֥ה הִרְאַ֖⁠נִי אֲדֹנָ֣⁠י יְהוִ֑ה וְ⁠הִנֵּ֖ה כְּל֥וּב קָֽיִץ׃
\v 2 וַ⁠יֹּ֗אמֶר מָֽה־אַתָּ֤ה רֹאֶה֙ עָמ֔וֹס וָ⁠אֹמַ֖ר כְּל֣וּב קָ֑יִץ וַ⁠יֹּ֨אמֶר יְהוָ֜ה אֵלַ֗⁠י בָּ֤א הַ⁠קֵּץ֙ אֶל־עַמִּ֣⁠י יִשְׂרָאֵ֔ל לֹא־אוֹסִ֥יף ע֖וֹד עֲב֥וֹר לֽ⁠וֹ׃
\v 3 וְ⁠הֵילִ֜ילוּ שִׁיר֤וֹת הֵיכָל֙ בַּ⁠יּ֣וֹם הַ⁠ה֔וּא נְאֻ֖ם אֲדֹנָ֣⁠י יְהוִ֑ה רַ֣ב הַ⁠פֶּ֔גֶר בְּ⁠כָל־מָק֖וֹם הִשְׁלִ֥יךְ הָֽס׃פ
\v 4 שִׁמְעוּ־זֹ֕את הַ⁠שֹּׁאֲפִ֖ים אֶבְי֑וֹן וְ⁠לַ⁠שְׁבִּ֖ית ענוי־אָֽרֶץ׃
\v 5 לֵ⁠אמֹ֗ר מָתַ֞י יַעֲבֹ֤ר הַ⁠חֹ֨דֶשׁ֙ וְ⁠נַשְׁבִּ֣ירָה שֶּׁ֔בֶר וְ⁠הַ⁠שַּׁבָּ֖ת וְ⁠נִפְתְּחָה־בָּ֑ר לְ⁠הַקְטִ֤ין אֵיפָה֙ וּ⁠לְ⁠הַגְדִּ֣יל שֶׁ֔קֶל וּ⁠לְ⁠עַוֵּ֖ת מֹאזְנֵ֥י מִרְמָֽה׃
\v 6 לִ⁠קְנ֤וֹת בַּ⁠כֶּ֨סֶף֙ דַּלִּ֔ים וְ⁠אֶבְי֖וֹן בַּ⁠עֲב֣וּר נַעֲלָ֑יִם וּ⁠מַפַּ֥ל בַּ֖ר נַשְׁבִּֽיר׃
\v 7 נִשְׁבַּ֥ע יְהוָ֖ה בִּ⁠גְא֣וֹן יַעֲקֹ֑ב אִם־אֶשְׁכַּ֥ח לָ⁠נֶ֖צַח כָּל־מַעֲשֵׂי⁠הֶֽם׃
\v 8 הַ֤⁠עַל זֹאת֙ לֹֽא־תִרְגַּ֣ז הָ⁠אָ֔רֶץ וְ⁠אָבַ֖ל כָּל־יוֹשֵׁ֣ב בָּ֑⁠הּ וְ⁠עָלְתָ֤ה כָ⁠אֹר֙ כֻּלָּ֔⁠הּ וְ⁠נִגְרְשָׁ֥ה ו⁠נשקה כִּ⁠יא֥וֹר מִצְרָֽיִם׃ס
\v 9 וְ⁠הָיָ֣ה׀ בַּ⁠יּ֣וֹם הַ⁠ה֗וּא נְאֻם֙ אֲדֹנָ֣⁠י יְהוִ֔ה וְ⁠הֵבֵאתִ֥י הַ⁠שֶּׁ֖מֶשׁ בַּֽ⁠צָּהֳרָ֑יִם וְ⁠הַחֲשַׁכְתִּ֥י לָ⁠אָ֖רֶץ בְּ⁠י֥וֹם אֽוֹר׃
\v 10 וְ⁠הָפַכְתִּ֨י חַגֵּי⁠כֶ֜ם לְ⁠אֵ֗בֶל וְ⁠כָל־שִֽׁירֵי⁠כֶם֙ לְ⁠קִינָ֔ה וְ⁠הַעֲלֵיתִ֤י עַל־כָּל־מָתְנַ֨יִם֙ שָׂ֔ק וְ⁠עַל־כָּל־רֹ֖אשׁ קָרְחָ֑ה וְ⁠שַׂמְתִּ֨י⁠הָ֙ כְּ⁠אֵ֣בֶל יָחִ֔יד וְ⁠אַחֲרִיתָ֖⁠הּ כְּ⁠י֥וֹם מָֽר׃
\v 11 הִנֵּ֣ה׀ יָמִ֣ים בָּאִ֗ים נְאֻם֙ אֲדֹנָ֣⁠י יְהוִ֔ה וְ⁠הִשְׁלַחְתִּ֥י רָעָ֖ב בָּ⁠אָ֑רֶץ לֹֽא־רָעָ֤ב לַ⁠לֶּ֨חֶם֙ וְ⁠לֹֽא־צָמָ֣א לַ⁠מַּ֔יִם כִּ֣י אִם־לִ⁠שְׁמֹ֔עַ אֵ֖ת דִּבְרֵ֥י יְהוָֽה׃
\v 12 וְ⁠נָעוּ֙ מִ⁠יָּ֣ם עַד־יָ֔ם וּ⁠מִ⁠צָּפ֖וֹן וְ⁠עַד־מִזְרָ֑ח יְשֽׁוֹטְט֛וּ לְ⁠בַקֵּ֥שׁ אֶת־דְּבַר־יְהוָ֖ה וְ⁠לֹ֥א יִמְצָֽאוּ׃
\v 13 בַּ⁠יּ֨וֹם הַ⁠ה֜וּא תִּ֠תְעַלַּפְנָה הַ⁠בְּתוּלֹ֧ת הַ⁠יָּפ֛וֹת וְ⁠הַ⁠בַּחוּרִ֖ים בַּ⁠צָּמָֽא׃
\v 14 הַ⁠נִּשְׁבָּעִים֙ בְּ⁠אַשְׁמַ֣ת שֹֽׁמְר֔וֹן וְ⁠אָמְר֗וּ חֵ֤י אֱלֹהֶ֨י⁠ךָ֙ דָּ֔ן וְ⁠חֵ֖י דֶּ֣רֶךְ בְּאֵֽר־שָׁ֑בַע וְ⁠נָפְל֖וּ וְ⁠לֹא־יָק֥וּמוּ עֽוֹד׃ס
\c 9
\p
\v 1 רָאִ֨יתִי אֶת־אֲדֹנָ֜⁠י נִצָּ֣ב עַֽל־הַ⁠מִּזְבֵּ֗חַ וַ⁠יֹּאמֶר֩ הַ֨ךְ הַ⁠כַּפְתּ֜וֹר וְ⁠יִרְעֲשׁ֣וּ הַ⁠סִּפִּ֗ים וּ⁠בְצַ֨עַ⁠ם֙ בְּ⁠רֹ֣אשׁ כֻּלָּ֔⁠ם וְ⁠אַחֲרִיתָ֖⁠ם בַּ⁠חֶ֣רֶב אֶהֱרֹ֑ג לֹֽא־יָנ֤וּס לָ⁠הֶם֙ נָ֔ס וְ⁠לֹֽא־יִמָּלֵ֥ט לָ⁠הֶ֖ם פָּלִֽיט׃
\v 2 אִם־יַחְתְּר֣וּ בִ⁠שְׁא֔וֹל מִ⁠שָּׁ֖ם יָדִ֣⁠י תִקָּחֵ֑⁠ם וְ⁠אִֽם־יַעֲלוּ֙ הַ⁠שָּׁמַ֔יִם מִ⁠שָּׁ֖ם אוֹרִידֵֽ⁠ם׃
\v 3 וְ⁠אִם־יֵחָֽבְאוּ֙ בְּ⁠רֹ֣אשׁ הַ⁠כַּרְמֶ֔ל מִ⁠שָּׁ֥ם אֲחַפֵּ֖שׂ וּ⁠לְקַחְתִּ֑י⁠ם וְ⁠אִם־יִסָּ֨תְר֜וּ מִ⁠נֶּ֤גֶד עֵינַ⁠י֙ בְּ⁠קַרְקַ֣ע הַ⁠יָּ֔ם מִ⁠שָּׁ֛ם אֲצַוֶּ֥ה אֶת־הַ⁠נָּחָ֖שׁ וּ⁠נְשָׁכָֽ⁠ם׃
\v 4 וְ⁠אִם־יֵלְכ֤וּ בַ⁠שְּׁבִי֙ לִ⁠פְנֵ֣י אֹֽיבֵי⁠הֶ֔ם מִ⁠שָּׁ֛ם אֲצַוֶּ֥ה אֶת־הַ⁠חֶ֖רֶב וַ⁠הֲרָגָ֑תַ⁠ם וְ⁠שַׂמְתִּ֨י עֵינִ֧⁠י עֲלֵי⁠הֶ֛ם לְ⁠רָעָ֖ה וְ⁠לֹ֥א לְ⁠טוֹבָֽה׃
\v 5 וַ⁠אדֹנָ֨⁠י יְהוִ֜ה הַ⁠צְּבָא֗וֹת הַ⁠נּוֹגֵ֤עַ בָּ⁠אָ֨רֶץ֙ וַ⁠תָּמ֔וֹג וְ⁠אָבְל֖וּ כָּל־י֣וֹשְׁבֵי בָ֑⁠הּ וְ⁠עָלְתָ֤ה כַ⁠יְאֹר֙ כֻּלָּ֔⁠הּ וְ⁠שָׁקְעָ֖ה כִּ⁠יאֹ֥ר מִצְרָֽיִם
\v 6 הַ⁠בּוֹנֶ֤ה בַ⁠שָּׁמַ֨יִם֙ מעלות⁠ו וַ⁠אֲגֻדָּת֖⁠וֹ עַל־אֶ֣רֶץ יְסָדָ֑⁠הּ הַ⁠קֹּרֵ֣א לְ⁠מֵֽי־הַ⁠יָּ֗ם וַֽ⁠יִּשְׁפְּכֵ֛⁠ם עַל־פְּנֵ֥י הָ⁠אָ֖רֶץ יְהוָ֥ה שְׁמֽ⁠וֹ׃
\v 7 הֲ⁠ל֣וֹא כִ⁠בְנֵי֩ כֻשִׁיִּ֨ים אַתֶּ֥ם לִ֛⁠י בְּנֵ֥י יִשְׂרָאֵ֖ל נְאֻם־יְהוָ֑ה הֲ⁠ל֣וֹא אֶת־יִשְׂרָאֵ֗ל הֶעֱלֵ֨יתִי֙ מֵ⁠אֶ֣רֶץ מִצְרַ֔יִם וּ⁠פְלִשְׁתִּיִּ֥ים מִ⁠כַּפְתּ֖וֹר וַ⁠אֲרָ֥ם מִ⁠קִּֽיר׃
\v 8 הִנֵּ֞ה עֵינֵ֣י׀ אֲדֹנָ֣⁠י יְהוִ֗ה בַּ⁠מַּמְלָכָה֙ הַֽ⁠חַטָּאָ֔ה וְ⁠הִשְׁמַדְתִּ֣י אֹתָ֔⁠הּ מֵ⁠עַ֖ל פְּנֵ֣י הָ⁠אֲדָמָ֑ה אֶ֗פֶס כִּ֠י לֹ֣א הַשְׁמֵ֥יד אַשְׁמִ֛יד אֶת־בֵּ֥ית יַעֲקֹ֖ב נְאֻם־יְהוָֽה׃
\v 9 כִּֽי־הִנֵּ֤ה אָֽנֹכִי֙ מְצַוֶּ֔ה וַ⁠הֲנִע֥וֹתִי בְ⁠כָֽל־הַ⁠גּוֹיִ֖ם אֶת־בֵּ֣ית יִשְׂרָאֵ֑ל כַּ⁠אֲשֶׁ֤ר יִנּ֨וֹעַ֙ בַּ⁠כְּבָרָ֔ה וְ⁠לֹֽא־יִפּ֥וֹל צְר֖וֹר אָֽרֶץ׃
\v 10 בַּ⁠חֶ֣רֶב יָמ֔וּתוּ כֹּ֖ל חַטָּאֵ֣י עַמִּ֑⁠י הָ⁠אֹמְרִ֗ים לֹֽא־תַגִּ֧ישׁ וְ⁠תַקְדִּ֛ים בַּעֲדֵ֖י⁠נוּ הָ⁠רָעָֽה׃
\v 11 בַּ⁠יּ֣וֹם הַ⁠ה֔וּא אָקִ֛ים אֶת־סֻכַּ֥ת דָּוִ֖יד הַ⁠נֹּפֶ֑לֶת וְ⁠גָדַרְתִּ֣י אֶת־פִּרְצֵי⁠הֶ֗ן וַ⁠הֲרִֽסֹתָי⁠ו֙ אָקִ֔ים וּ⁠בְנִיתִ֖י⁠הָ כִּ⁠ימֵ֥י עוֹלָֽם׃
\v 12 לְמַ֨עַן יִֽירְשׁ֜וּ אֶת־שְׁאֵרִ֤ית אֱדוֹם֙ וְ⁠כָל־הַ⁠גּוֹיִ֔ם אֲשֶׁר־נִקְרָ֥א שְׁמִ֖⁠י עֲלֵי⁠הֶ֑ם נְאֻם־יְהוָ֖ה עֹ֥שֶׂה זֹּֽאת׃פ
\v 13 הִנֵּ֨ה יָמִ֤ים בָּאִים֙ נְאֻם־יְהוָ֔ה וְ⁠נִגַּ֤שׁ חוֹרֵשׁ֙ בַּ⁠קֹּצֵ֔ר וְ⁠דֹרֵ֥ךְ עֲנָבִ֖ים בְּ⁠מֹשֵׁ֣ךְ הַ⁠זָּ֑רַע וְ⁠הִטִּ֤יפוּ הֶֽ⁠הָרִים֙ עָסִ֔יס וְ⁠כָל־הַ⁠גְּבָע֖וֹת תִּתְמוֹגַֽגְנָה׃
\v 14 וְ⁠שַׁבְתִּי֮ אֶת־שְׁב֣וּת עַמִּ֣⁠י יִשְׂרָאֵל֒ וּ⁠בָנ֞וּ עָרִ֤ים נְשַׁמּוֹת֙ וְ⁠יָשָׁ֔בוּ וְ⁠נָטְע֣וּ כְרָמִ֔ים וְ⁠שָׁת֖וּ אֶת־יֵינָ֑⁠ם וְ⁠עָשׂ֣וּ גַנּ֔וֹת וְ⁠אָכְל֖וּ אֶת־פְּרִי⁠הֶֽם׃
\v 15 וּ⁠נְטַעְתִּ֖י⁠ם עַל־אַדְמָתָ֑⁠ם וְ⁠לֹ֨א יִנָּתְשׁ֜וּ ע֗וֹד מֵ⁠עַ֤ל אַדְמָתָ⁠ם֙ אֲשֶׁ֣ר נָתַ֣תִּי לָ⁠הֶ֔ם אָמַ֖ר יְהוָ֥ה אֱלֹהֶֽי⁠ךָ׃