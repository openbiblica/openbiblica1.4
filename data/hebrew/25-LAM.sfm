\id LAM unfoldingWord® Hebrew Bible
\usfm 3.0
\ide UTF-8
\h Lamentations
\toc1 The Book of Lamentations
\toc2 Lamentations
\toc3 Lam
\mt Lamentations
\c 1
\p
\v 1 אֵיכָ֣ה׀ יָשְׁבָ֣ה בָדָ֗ד הָ⁠עִיר֙ רַבָּ֣תִי עָ֔ם הָיְתָ֖ה כְּ⁠אַלְמָנָ֑ה רַּבָּ֣תִי בַ⁠גּוֹיִ֗ם שָׂרָ֨תִי֙ בַּ⁠מְּדִינ֔וֹת הָיְתָ֖ה לָ⁠מַֽס׃ס
\v 2 בָּכ֨וֹ תִבְכֶּ֜ה בַּ⁠לַּ֗יְלָה וְ⁠דִמְעָתָ⁠הּ֙ עַ֣ל לֶֽחֱיָ֔⁠הּ אֵֽין־לָ֥⁠הּ מְנַחֵ֖ם מִ⁠כָּל־אֹהֲבֶ֑י⁠הָ כָּל־רֵעֶ֨י⁠הָ֙ בָּ֣גְדוּ בָ֔⁠הּ הָ֥יוּ לָ֖⁠הּ לְ⁠אֹיְבִֽים׃ס
\v 3 גָּֽלְתָ֨ה יְהוּדָ֤ה מֵ⁠עֹ֨נִי֙ וּ⁠מֵ⁠רֹ֣ב עֲבֹדָ֔ה הִ֚יא יָשְׁבָ֣ה בַ⁠גּוֹיִ֔ם לֹ֥א מָצְאָ֖ה מָנ֑וֹחַ כָּל־רֹדְפֶ֥י⁠הָ הִשִּׂיג֖וּ⁠הָ בֵּ֥ין הַ⁠מְּצָרִֽים׃ס
\v 4 דַּרְכֵ֨י צִיּ֜וֹן אֲבֵל֗וֹת מִ⁠בְּלִי֙ בָּאֵ֣י מוֹעֵ֔ד כָּל־שְׁעָרֶ֨י⁠הָ֙ שֽׁוֹמֵמִ֔ין כֹּהֲנֶ֖י⁠הָ נֶאֱנָחִ֑ים בְּתוּלֹתֶ֥י⁠הָ נּוּג֖וֹת וְ⁠הִ֥יא מַר־לָֽ⁠הּ׃ס
\v 5 הָי֨וּ צָרֶ֤י⁠הָ לְ⁠רֹאשׁ֙ אֹיְבֶ֣י⁠הָ שָׁל֔וּ כִּֽי־יְהוָ֥ה הוֹגָ֖⁠הּ עַ֣ל רֹב־פְּשָׁעֶ֑י⁠הָ עוֹלָלֶ֛י⁠הָ הָלְכ֥וּ שְׁבִ֖י לִ⁠פְנֵי־צָֽר׃ס
\v 6 וַ⁠יֵּצֵ֥א מן־בת־צִיּ֖וֹן כָּל־הֲדָרָ֑⁠הּ הָי֣וּ שָׂרֶ֗י⁠הָ כְּ⁠אַיָּלִים֙ לֹא־מָצְא֣וּ מִרְעֶ֔ה וַ⁠יֵּלְכ֥וּ בְ⁠לֹא־כֹ֖חַ לִ⁠פְנֵ֥י רוֹדֵֽף׃ס
\v 7 זָֽכְרָ֣ה יְרוּשָׁלִַ֗ם יְמֵ֤י עָנְיָ⁠הּ֙ וּ⁠מְרוּדֶ֔י⁠הָ כֹּ֚ל מַחֲמֻדֶ֔י⁠הָ אֲשֶׁ֥ר הָי֖וּ מִ֣⁠ימֵי קֶ֑דֶם בִּ⁠נְפֹ֧ל עַמָּ֣⁠הּ בְּ⁠יַד־צָ֗ר וְ⁠אֵ֤ין עוֹזֵר֙ לָ֔⁠הּ רָא֣וּ⁠הָ צָרִ֔ים שָׂחֲק֖וּ עַ֥ל מִשְׁבַּתֶּֽ⁠הָ׃ס
\v 8 חֵ֤טְא חָֽטְאָה֙ יְר֣וּשָׁלִַ֔ם עַל־כֵּ֖ן לְ⁠נִידָ֣ה הָיָ֑תָה כָּֽל־מְכַבְּדֶ֤י⁠הָ הִזִּיל֨וּ⁠הָ֙ כִּי־רָא֣וּ עֶרְוָתָ֔⁠הּ גַּם־הִ֥יא נֶאֶנְחָ֖ה וַ⁠תָּ֥שָׁב אָחֽוֹר׃ס
\v 9 טֻמְאָתָ֣⁠הּ בְּ⁠שׁוּלֶ֗י⁠הָ לֹ֤א זָֽכְרָה֙ אַחֲרִיתָ֔⁠הּ וַ⁠תֵּ֣רֶד פְּלָאִ֔ים אֵ֥ין מְנַחֵ֖ם לָ֑⁠הּ רְאֵ֤ה יְהוָה֙ אֶת־עָנְיִ֔⁠י כִּ֥י הִגְדִּ֖יל אוֹיֵֽב׃ס
\v 10 יָד⁠וֹ֙ פָּ֣רַשׂ צָ֔ר עַ֖ל כָּל־מַחֲמַדֶּ֑י⁠הָ כִּֽי־רָאֲתָ֤ה גוֹיִם֙ בָּ֣אוּ מִקְדָּשָׁ֔⁠הּ אֲשֶׁ֣ר צִוִּ֔יתָה לֹא־יָבֹ֥אוּ בַ⁠קָּהָ֖ל לָֽ⁠ךְ׃ס
\v 11 כָּל־עַמָּ֤⁠הּ נֶאֱנָחִים֙ מְבַקְּשִׁ֣ים לֶ֔חֶם נָתְנ֧וּ מחמודי⁠הם בְּ⁠אֹ֖כֶל לְ⁠הָשִׁ֣יב נָ֑פֶשׁ רְאֵ֤ה יְהוָה֙ וְֽ⁠הַבִּ֔יטָ⁠ה כִּ֥י הָיִ֖יתִי זוֹלֵלָֽה׃ס
\v 12 ל֣וֹא אֲלֵי⁠כֶם֮ כָּל־עֹ֣בְרֵי דֶרֶךְ֒ הַבִּ֣יטוּ וּ⁠רְא֗וּ אִם־יֵ֤שׁ מַכְאוֹב֙ כְּ⁠מַכְאֹבִ֔⁠י אֲשֶׁ֥ר עוֹלַ֖ל לִ֑⁠י אֲשֶׁר֙ הוֹגָ֣ה יְהוָ֔ה בְּ⁠י֖וֹם חֲר֥וֹן אַפּֽ⁠וֹ׃ס
\v 13 מִ⁠מָּר֛וֹם שָֽׁלַח־אֵ֥שׁ בְּ⁠עַצְמֹתַ֖⁠י וַ⁠יִּרְדֶּ֑⁠נָּה פָּרַ֨שׂ רֶ֤שֶׁת לְ⁠רַגְלַ⁠י֙ הֱשִׁיבַ֣⁠נִי אָח֔וֹר נְתָנַ֨⁠נִי֙ שֹֽׁמֵמָ֔ה כָּל־הַ⁠יּ֖וֹם דָּוָֽה׃ס
\v 14 נִשְׂקַד֩ עֹ֨ל פְּשָׁעַ֜⁠י בְּ⁠יָד֗⁠וֹ יִשְׂתָּֽרְג֛וּ עָל֥וּ עַל־צַוָּארִ֖⁠י הִכְשִׁ֣יל כֹּחִ֑⁠י נְתָנַ֣⁠נִי אֲדֹנָ֔⁠י בִּ⁠ידֵ֖י לֹא־אוּכַ֥ל קֽוּם׃ס
\v 15 סִלָּ֨ה כָל־אַבִּירַ֤⁠י׀ אֲדֹנָ⁠י֙ בְּ⁠קִרְבִּ֔⁠י קָרָ֥א עָלַ֛⁠י מוֹעֵ֖ד לִ⁠שְׁבֹּ֣ר בַּחוּרָ֑⁠י גַּ֚ת דָּרַ֣ךְ אֲדֹנָ֔⁠י לִ⁠בְתוּלַ֖ת בַּת־יְהוּדָֽה׃ס
\v 16 עַל־אֵ֣לֶּה׀ אֲנִ֣י בוֹכִיָּ֗ה עֵינִ֤⁠י׀ עֵינִ⁠י֙ יֹ֣רְדָה מַּ֔יִם כִּֽי־רָחַ֥ק מִמֶּ֛⁠נִּי מְנַחֵ֖ם מֵשִׁ֣יב נַפְשִׁ֑⁠י הָי֤וּ בָנַ⁠י֙ שֽׁוֹמֵמִ֔ים כִּ֥י גָבַ֖ר אוֹיֵֽב׃ס
\v 17 פֵּֽרְשָׂ֨ה צִיּ֜וֹן בְּ⁠יָדֶ֗י⁠הָ אֵ֤ין מְנַחֵם֙ לָ֔⁠הּ צִוָּ֧ה יְהוָ֛ה לְ⁠יַעֲקֹ֖ב סְבִיבָ֣י⁠ו צָרָ֑י⁠ו הָיְתָ֧ה יְרוּשָׁלִַ֛ם לְ⁠נִדָּ֖ה בֵּינֵי⁠הֶֽם׃ס
\v 18 צַדִּ֥יק ה֛וּא יְהוָ֖ה כִּ֣י פִ֣י⁠הוּ מָרִ֑יתִי שִׁמְעוּ־נָ֣א כָל־עמים וּ⁠רְאוּ֙ מַכְאֹבִ֔⁠י בְּתוּלֹתַ֥⁠י וּ⁠בַחוּרַ֖⁠י הָלְכ֥וּ בַ⁠שֶּֽׁבִי׃ס
\v 19 קָרָ֤אתִי לַֽ⁠מְאַהֲבַ⁠י֙ הֵ֣מָּה רִמּ֔וּ⁠נִי כֹּהֲנַ֥⁠י וּ⁠זְקֵנַ֖⁠י בָּ⁠עִ֣יר גָּוָ֑עוּ כִּֽי־בִקְשׁ֥וּ אֹ֨כֶל֙ לָ֔⁠מוֹ וְ⁠יָשִׁ֖יבוּ אֶת־נַפְשָֽׁ⁠ם׃ס
\v 20 רְאֵ֨ה יְהוָ֤ה כִּֽי־צַר־לִ⁠י֙ מֵעַ֣⁠י חֳמַרְמָ֔רוּ נֶהְפַּ֤ךְ לִבִּ⁠י֙ בְּ⁠קִרְבִּ֔⁠י כִּ֥י מָר֖וֹ מָרִ֑יתִי מִ⁠ח֥וּץ שִׁכְּלָה־חֶ֖רֶב בַּ⁠בַּ֥יִת כַּ⁠מָּֽוֶת׃ס
\v 21 שָׁמְע֞וּ כִּ֧י נֶאֱנָחָ֣ה אָ֗נִי אֵ֤ין מְנַחֵם֙ לִ֔⁠י כָּל־אֹ֨יְבַ֜⁠י שָׁמְע֤וּ רָֽעָתִ⁠י֙ שָׂ֔שׂוּ כִּ֥י אַתָּ֖ה עָשִׂ֑יתָ הֵבֵ֥אתָ יוֹם־קָרָ֖אתָ וְ⁠יִֽהְי֥וּ כָמֽוֹ⁠נִי׃ס
\v 22 תָּבֹ֨א כָל־רָעָתָ֤⁠ם לְ⁠פָנֶ֨י⁠ךָ֙ וְ⁠עוֹלֵ֣ל לָ֔⁠מוֹ כַּ⁠אֲשֶׁ֥ר עוֹלַ֛לְתָּ לִ֖⁠י עַ֣ל כָּל־פְּשָׁעָ֑⁠י כִּֽי־רַבּ֥וֹת אַנְחֹתַ֖⁠י וְ⁠לִבִּ֥⁠י דַוָּֽי׃פ
\c 2
\p
\v 1 אֵיכָה֩ יָעִ֨יב בְּ⁠אַפּ֤⁠וֹ׀ אֲדֹנָ⁠י֙ אֶת־בַּת־צִיּ֔וֹן הִשְׁלִ֤יךְ מִ⁠שָּׁמַ֨יִם֙ אֶ֔רֶץ תִּפְאֶ֖רֶת יִשְׂרָאֵ֑ל וְ⁠לֹא־זָכַ֥ר הֲדֹם־רַגְלָ֖י⁠ו בְּ⁠י֥וֹם אַפּֽ⁠וֹ׃ס
\v 2 בִּלַּ֨ע אֲדֹנָ֜⁠י לא חָמַ֗ל אֵ֚ת כָּל־נְא֣וֹת יַעֲקֹ֔ב הָרַ֧ס בְּ⁠עֶבְרָת֛⁠וֹ מִבְצְרֵ֥י בַת־יְהוּדָ֖ה הִגִּ֣יעַ לָ⁠אָ֑רֶץ חִלֵּ֥ל מַמְלָכָ֖ה וְ⁠שָׂרֶֽי⁠הָ׃ס
\v 3 גָּדַ֣ע בָּֽ⁠חֳרִי אַ֗ף כֹּ֚ל קֶ֣רֶן יִשְׂרָאֵ֔ל הֵשִׁ֥יב אָח֛וֹר יְמִינ֖⁠וֹ מִ⁠פְּנֵ֣י אוֹיֵ֑ב וַ⁠יִּבְעַ֤ר בְּ⁠יַעֲקֹב֙ כְּ⁠אֵ֣שׁ לֶֽהָבָ֔ה אָכְלָ֖ה סָבִֽיב׃ס
\v 4 דָּרַ֨ךְ קַשְׁתּ֜⁠וֹ כְּ⁠אוֹיֵ֗ב נִצָּ֤ב יְמִינ⁠וֹ֙ כְּ⁠צָ֔ר וַֽ⁠יַּהֲרֹ֔ג כֹּ֖ל מַחֲמַדֵּי־עָ֑יִן בְּ⁠אֹ֨הֶל֙ בַּת־צִיּ֔וֹן שָׁפַ֥ךְ כָּ⁠אֵ֖שׁ חֲמָתֽ⁠וֹ׃ס
\v 5 הָיָ֨ה אֲדֹנָ֤⁠י׀ כְּ⁠אוֹיֵב֙ בִּלַּ֣ע יִשְׂרָאֵ֔ל בִּלַּע֙ כָּל־אַרְמְנוֹתֶ֔י⁠הָ שִׁחֵ֖ת מִבְצָרָ֑י⁠ו וַ⁠יֶּ֨רֶב֙ בְּ⁠בַת־יְהוּדָ֔ה תַּאֲנִיָּ֖ה וַ⁠אֲנִיָּֽה׃ס
\v 6 וַ⁠יַּחְמֹ֤ס כַּ⁠גַּן֙ שֻׂכּ֔⁠וֹ שִׁחֵ֖ת מוֹעֲד֑⁠וֹ שִׁכַּ֨ח יְהוָ֤ה׀ בְּ⁠צִיּוֹן֙ מוֹעֵ֣ד וְ⁠שַׁבָּ֔ת וַ⁠יִּנְאַ֥ץ בְּ⁠זַֽעַם־אַפּ֖⁠וֹ מֶ֥לֶךְ וְ⁠כֹהֵֽן׃ס
\v 7 זָנַ֨ח אֲדֹנָ֤⁠י׀ מִזְבְּח⁠וֹ֙ נִאֵ֣ר מִקְדָּשׁ֔⁠וֹ הִסְגִּיר֙ בְּ⁠יַד־אוֹיֵ֔ב חוֹמֹ֖ת אַרְמְנוֹתֶ֑י⁠הָ ק֛וֹל נָתְנ֥וּ בְּ⁠בֵית־יְהוָ֖ה כְּ⁠י֥וֹם מוֹעֵֽד׃ס
\v 8 חָשַׁ֨ב יְהוָ֤ה׀ לְ⁠הַשְׁחִית֙ חוֹמַ֣ת בַּת־צִיּ֔וֹן נָ֣טָה קָ֔ו לֹא־הֵשִׁ֥יב יָד֖⁠וֹ מִ⁠בַּלֵּ֑עַ וַ⁠יַּֽאֲבֶל־חֵ֥ל וְ⁠חוֹמָ֖ה יַחְדָּ֥ו אֻמְלָֽלוּ׃ס
\v 9 טָבְע֤וּ בָ⁠אָ֨רֶץ֙ שְׁעָרֶ֔י⁠הָ אִבַּ֥ד וְ⁠שִׁבַּ֖ר בְּרִיחֶ֑י⁠הָ מַלְכָּ֨⁠הּ וְ⁠שָׂרֶ֤י⁠הָ בַ⁠גּוֹיִם֙ אֵ֣ין תּוֹרָ֔ה גַּם־נְבִיאֶ֕י⁠הָ לֹא־מָצְא֥וּ חָז֖וֹן מֵ⁠יְהוָֽה׃ס
\v 10 יֵשְׁב֨וּ לָ⁠אָ֤רֶץ יִדְּמוּ֙ זִקְנֵ֣י בַת־צִיּ֔וֹן הֶֽעֱל֤וּ עָפָר֙ עַל־רֹאשָׁ֔⁠ם חָגְר֖וּ שַׂקִּ֑ים הוֹרִ֤ידוּ לָ⁠אָ֨רֶץ֙ רֹאשָׁ֔⁠ן בְּתוּלֹ֖ת יְרוּשָׁלִָֽם׃ס
\v 11 כָּל֨וּ בַ⁠דְּמָע֤וֹת עֵינַ⁠י֙ חֳמַרְמְר֣וּ מֵעַ֔⁠י נִשְׁפַּ֤ךְ לָ⁠אָ֨רֶץ֙ כְּבֵדִ֔⁠י עַל־שֶׁ֖בֶר בַּת־עַמִּ֑⁠י בֵּֽ⁠עָטֵ֤ף עוֹלֵל֙ וְ⁠יוֹנֵ֔ק בִּ⁠רְחֹב֖וֹת קִרְיָֽה׃ס
\v 12 לְ⁠אִמֹּתָ⁠ם֙ יֹֽאמְר֔וּ אַיֵּ֖ה דָּגָ֣ן וָ⁠יָ֑יִן בְּ⁠הִֽתְעַטְּפָ֤⁠ם כֶּֽ⁠חָלָל֙ בִּ⁠רְחֹב֣וֹת עִ֔יר בְּ⁠הִשְׁתַּפֵּ֣ךְ נַפְשָׁ֔⁠ם אֶל־חֵ֖יק אִמֹּתָֽ⁠ם׃ס
\v 13 מָֽה־אֲעִידֵ֞⁠ךְ מָ֣ה אֲדַמֶּה־לָּ֗⁠ךְ הַ⁠בַּת֙ יְר֣וּשָׁלִַ֔ם מָ֤ה אַשְׁוֶה־לָּ⁠ךְ֙ וַ⁠אֲנַֽחֲמֵ֔⁠ךְ בְּתוּלַ֖ת בַּת־צִיּ֑וֹן כִּֽי־גָד֥וֹל כַּ⁠יָּ֛ם שִׁבְרֵ֖⁠ךְ מִ֥י יִרְפָּא־לָֽ⁠ךְ׃ס
\v 14 נְבִיאַ֗יִ⁠ךְ חָ֤זוּ לָ⁠ךְ֙ שָׁ֣וְא וְ⁠תָפֵ֔ל וְ⁠לֹֽא־גִלּ֥וּ עַל־עֲוֺנֵ֖⁠ךְ לְ⁠הָשִׁ֣יב שבית⁠ך וַ⁠יֶּ֣חֱזוּ לָ֔⁠ךְ מַשְׂא֥וֹת שָׁ֖וְא וּ⁠מַדּוּחִֽים׃ס
\v 15 סָֽפְק֨וּ עָלַ֤יִ⁠ךְ כַּפַּ֨יִם֙ כָּל־עֹ֣בְרֵי דֶ֔רֶךְ שָֽׁרְקוּ֙ וַ⁠יָּנִ֣עוּ רֹאשָׁ֔⁠ם עַל־בַּ֖ת יְרוּשָׁלִָ֑ם הֲ⁠זֹ֣את הָ⁠עִ֗יר שֶׁ⁠יֹּֽאמְרוּ֙ כְּלִ֣ילַת יֹ֔פִי מָשׂ֖וֹשׂ לְ⁠כָל־הָ⁠אָֽרֶץ׃ס
\v 16 פָּצ֨וּ עָלַ֤יִ⁠ךְ פִּי⁠הֶם֙ כָּל־א֣וֹיְבַ֔יִ⁠ךְ שָֽׁרְקוּ֙ וַ⁠יַּֽחַרְקוּ־שֵׁ֔ן אָמְר֖וּ בִּלָּ֑עְנוּ אַ֣ךְ זֶ֥ה הַ⁠יּ֛וֹם שֶׁ⁠קִּוִּינֻ֖⁠הוּ מָצָ֥אנוּ רָאִֽינוּ׃ס
\v 17 עָשָׂ֨ה יְהוָ֜ה אֲשֶׁ֣ר זָמָ֗ם בִּצַּ֤ע אֶמְרָת⁠וֹ֙ אֲשֶׁ֣ר צִוָּ֣ה מִֽ⁠ימֵי־קֶ֔דֶם הָרַ֖ס וְ⁠לֹ֣א חָמָ֑ל וַ⁠יְשַׂמַּ֤ח עָלַ֨יִ⁠ךְ֙ אוֹיֵ֔ב הֵרִ֖ים קֶ֥רֶן צָרָֽיִ⁠ךְ׃ס
\v 18 צָעַ֥ק לִבָּ֖⁠ם אֶל־אֲדֹנָ֑⁠י חוֹמַ֣ת בַּת־צִ֠יּוֹן הוֹרִ֨ידִי כַ⁠נַּ֤חַל דִּמְעָה֙ יוֹמָ֣ם וָ⁠לַ֔יְלָה אַֽל־תִּתְּנִ֤י פוּגַת֙ לָ֔⁠ךְ אַל־תִּדֹּ֖ם בַּת־עֵינֵֽ⁠ךְ׃ס
\v 19 ק֣וּמִי׀ רֹ֣נִּי ב⁠ליל לְ⁠רֹאשׁ֙ אַשְׁמֻר֔וֹת שִׁפְכִ֤י כַ⁠מַּ֨יִם֙ לִבֵּ֔⁠ךְ נֹ֖כַח פְּנֵ֣י אֲדֹנָ֑⁠י שְׂאִ֧י אֵלָ֣י⁠ו כַּפַּ֗יִ⁠ךְ עַל־נֶ֨פֶשׁ֙ עֽוֹלָלַ֔יִ⁠ךְ הָ⁠עֲטוּפִ֥ים בְּ⁠רָעָ֖ב בְּ⁠רֹ֥אשׁ כָּל־חוּצֽוֹת׃ס
\v 20 רְאֵ֤ה יְהוָה֙ וְֽ⁠הַבִּ֔יטָ⁠ה לְ⁠מִ֖י עוֹלַ֣לְתָּ כֹּ֑ה אִם־תֹּאכַ֨לְנָה נָשִׁ֤ים פִּרְיָ⁠ם֙ עֹלֲלֵ֣י טִפֻּחִ֔ים אִם־יֵהָרֵ֛ג בְּ⁠מִקְדַּ֥שׁ אֲדֹנָ֖⁠י כֹּהֵ֥ן וְ⁠נָבִֽיא׃ס
\v 21 שָׁכְב֨וּ לָ⁠אָ֤רֶץ חוּצוֹת֙ נַ֣עַר וְ⁠זָקֵ֔ן בְּתוּלֹתַ֥⁠י וּ⁠בַחוּרַ֖⁠י נָפְל֣וּ בֶ⁠חָ֑רֶב הָרַ֨גְתָּ֙ בְּ⁠י֣וֹם אַפֶּ֔⁠ךָ טָבַ֖חְתָּ לֹ֥א חָמָֽלְתָּ׃ס
\v 22 תִּקְרָא֩ כְ⁠י֨וֹם מוֹעֵ֤ד מְגוּרַ⁠י֙ מִ⁠סָּבִ֔יב וְ⁠לֹ֥א הָיָ֛ה בְּ⁠י֥וֹם אַף־יְהוָ֖ה פָּלִ֣יט וְ⁠שָׂרִ֑יד אֲשֶׁר־טִפַּ֥חְתִּי וְ⁠רִבִּ֖יתִי אֹיְבִ֥⁠י כִלָּֽ⁠ם׃פ
\c 3
\p
\v 1 אֲנִ֤י הַ⁠גֶּ֨בֶר֙ רָאָ֣ה עֳנִ֔י בְּ⁠שֵׁ֖בֶט עֶבְרָתֽ⁠וֹ׃
\v 2 אוֹתִ֥⁠י נָהַ֛ג וַ⁠יֹּלַ֖ךְ חֹ֥שֶׁךְ וְ⁠לֹא־אֽוֹר׃
\v 3 אַ֣ךְ בִּ֥⁠י יָשֻׁ֛ב יַהֲפֹ֥ךְ יָד֖⁠וֹ כָּל־הַ⁠יּֽוֹם׃ס
\v 4 בִּלָּ֤ה בְשָׂרִ⁠י֙ וְ⁠עוֹרִ֔⁠י שִׁבַּ֖ר עַצְמוֹתָֽ⁠י׃
\v 5 בָּנָ֥ה עָלַ֛⁠י וַ⁠יַּקַּ֖ף רֹ֥אשׁ וּ⁠תְלָאָֽה׃
\v 6 בְּ⁠מַחֲשַׁכִּ֥ים הוֹשִׁיבַ֖⁠נִי כְּ⁠מֵתֵ֥י עוֹלָֽם׃ס
\v 7 גָּדַ֧ר בַּעֲדִ֛⁠י וְ⁠לֹ֥א אֵצֵ֖א הִכְבִּ֥יד נְחָשְׁתִּֽ⁠י׃
\v 8 גַּ֣ם כִּ֤י אֶזְעַק֙ וַ⁠אֲשַׁוֵּ֔עַ שָׂתַ֖ם תְּפִלָּתִֽ⁠י׃
\v 9 גָּדַ֤ר דְּרָכַ⁠י֙ בְּ⁠גָזִ֔ית נְתִיבֹתַ֖⁠י עִוָּֽה׃ס
\v 10 דֹּ֣ב אֹרֵ֥ב הוּא֙ לִ֔⁠י אריה בְּ⁠מִסְתָּרִֽים׃
\v 11 דְּרָכַ֥⁠י סוֹרֵ֛ר וַֽ⁠יְפַשְּׁחֵ֖⁠נִי שָׂמַ֥⁠נִי שֹׁמֵֽם׃
\v 12 דָּרַ֤ךְ קַשְׁת⁠וֹ֙ וַ⁠יַּצִּיבֵ֔⁠נִי כַּ⁠מַּטָּרָ֖א לַ⁠חֵֽץ׃ס
\v 13 הֵבִיא֙ בְּ⁠כִלְיוֹתָ֔⁠י בְּנֵ֖י אַשְׁפָּתֽ⁠וֹ׃
\v 14 הָיִ֤יתִי שְּׂחֹק֙ לְ⁠כָל־עַמִּ֔⁠י נְגִינָתָ֖⁠ם כָּל־הַ⁠יּֽוֹם׃
\v 15 הִשְׂבִּיעַ֥⁠נִי בַ⁠מְּרוֹרִ֖ים הִרְוַ֥⁠נִי לַעֲנָֽה׃ס
\v 16 וַ⁠יַּגְרֵ֤ס בֶּֽ⁠חָצָץ֙ שִׁנָּ֔⁠י הִכְפִּישַׁ֖⁠נִי בָּ⁠אֵֽפֶר׃
\v 17 וַ⁠תִּזְנַ֧ח מִ⁠שָּׁל֛וֹם נַפְשִׁ֖⁠י נָשִׁ֥יתִי טוֹבָֽה׃
\v 18 וָ⁠אֹמַר֙ אָבַ֣ד נִצְחִ֔⁠י וְ⁠תוֹחַלְתִּ֖⁠י מֵ⁠יְהוָֽה׃ס
\v 19 זְכָר־עָנְיִ֥⁠י וּ⁠מְרוּדִ֖⁠י לַעֲנָ֥ה וָ⁠רֹֽאשׁ׃
\v 20 זָכ֣וֹר תִּזְכּ֔וֹר ו⁠תשיח עָלַ֖⁠י נַפְשִֽׁ⁠י׃
\v 21 זֹ֛את אָשִׁ֥יב אֶל־לִבִּ֖⁠י עַל־כֵּ֥ן אוֹחִֽיל׃ס
\v 22 חַֽסְדֵ֤י יְהוָה֙ כִּ֣י לֹא־תָ֔מְנוּ כִּ֥י לֹא־כָל֖וּ רַחֲמָֽי⁠ו׃
\v 23 חֲדָשִׁים֙ לַ⁠בְּקָרִ֔ים רַבָּ֖ה אֱמוּנָתֶֽ⁠ךָ׃
\v 24 חֶלְקִ֤⁠י יְהוָה֙ אָמְרָ֣ה נַפְשִׁ֔⁠י עַל־כֵּ֖ן אוֹחִ֥יל לֽ⁠וֹ׃ס
\v 25 ט֤וֹב יְהוָה֙ לְ⁠קוָֹ֔⁠ו לְ⁠נֶ֖פֶשׁ תִּדְרְשֶֽׁ⁠נּוּ׃
\v 26 ט֤וֹב וְ⁠יָחִיל֙ וְ⁠דוּמָ֔ם לִ⁠תְשׁוּעַ֖ת יְהוָֽה׃
\v 27 ט֣וֹב לַ⁠גֶּ֔בֶר כִּֽי־יִשָּׂ֥א עֹ֖ל בִּ⁠נְעוּרָֽי⁠ו׃ס
\v 28 יֵשֵׁ֤ב בָּדָד֙ וְ⁠יִדֹּ֔ם כִּ֥י נָטַ֖ל עָלָֽי⁠ו׃
\v 29 יִתֵּ֤ן בֶּֽ⁠עָפָר֙ פִּ֔י⁠הוּ אוּלַ֖י יֵ֥שׁ תִּקְוָֽה׃
\v 30 יִתֵּ֧ן לְ⁠מַכֵּ֛⁠הוּ לֶ֖חִי יִשְׂבַּ֥ע בְּ⁠חֶרְפָּֽה׃ס
\v 31 כִּ֣י לֹ֥א יִזְנַ֛ח לְ⁠עוֹלָ֖ם אֲדֹנָֽ⁠י׃
\v 32 כִּ֣י אִם־הוֹגָ֔ה וְ⁠רִחַ֖ם כְּ⁠רֹ֥ב חסד⁠ו׃
\v 33 כִּ֣י לֹ֤א עִנָּה֙ מִ⁠לִּבּ֔⁠וֹ וַ⁠יַּגֶּ֖ה בְנֵי־אִֽישׁ׃ס
\v 34 לְ⁠דַכֵּא֙ תַּ֣חַת רַגְלָ֔י⁠ו כֹּ֖ל אֲסִ֥ירֵי אָֽרֶץ׃
\v 35 לְ⁠הַטּוֹת֙ מִשְׁפַּט־גָּ֔בֶר נֶ֖גֶד פְּנֵ֥י עֶלְיֽוֹן׃
\v 36 לְ⁠עַוֵּ֤ת אָדָם֙ בְּ⁠רִיב֔⁠וֹ אֲדֹנָ֖⁠י לֹ֥א רָאָֽה׃ס
\v 37 מִ֣י זֶ֤ה אָמַר֙ וַ⁠תֶּ֔הִי אֲדֹנָ֖⁠י לֹ֥א צִוָּֽה׃
\v 38 מִ⁠פִּ֤י עֶלְיוֹן֙ לֹ֣א תֵצֵ֔א הָ⁠רָע֖וֹת וְ⁠הַ⁠טּֽוֹב׃
\v 39 מַה־יִּתְאוֹנֵן֙ אָדָ֣ם חָ֔י גֶּ֖בֶר עַל־חטא⁠ו׃ס
\v 40 נַחְפְּשָׂ֤ה דְרָכֵ֨י⁠נוּ֙ וְֽ⁠נַחְקֹ֔רָה וְ⁠נָשׁ֖וּבָה עַד־יְהוָֽה׃
\v 41 נִשָּׂ֤א לְבָבֵ֨⁠נוּ֙ אֶל־כַּפָּ֔יִם אֶל־אֵ֖ל בַּ⁠שָּׁמָֽיִם׃
\v 42 נַ֤חְנוּ פָשַׁ֨עְנוּ֙ וּ⁠מָרִ֔ינוּ אַתָּ֖ה לֹ֥א סָלָֽחְתָּ׃ס
\v 43 סַכֹּ֤תָה בָ⁠אַף֙ וַֽ⁠תִּרְדְּפֵ֔⁠נוּ הָרַ֖גְתָּ לֹ֥א חָמָֽלְתָּ׃
\v 44 סַכּ֤וֹתָה בֶֽ⁠עָנָן֙ לָ֔⁠ךְ מֵ⁠עֲב֖וֹר תְּפִלָּֽה׃
\v 45 סְחִ֧י וּ⁠מָא֛וֹס תְּשִׂימֵ֖⁠נוּ בְּ⁠קֶ֥רֶב הָ⁠עַמִּֽים׃ס
\v 46 פָּצ֥וּ עָלֵ֛י⁠נוּ פִּי⁠הֶ֖ם כָּל־אֹיְבֵֽי⁠נוּ׃
\v 47 פַּ֧חַד וָ⁠פַ֛חַת הָ֥יָה לָ֖⁠נוּ הַ⁠שֵּׁ֥את וְ⁠הַ⁠שָּֽׁבֶר׃
\v 48 פַּלְגֵי־מַ֨יִם֙ תֵּרַ֣ד עֵינִ֔⁠י עַל־שֶׁ֖בֶר בַּת־עַמִּֽ⁠י׃ס
\v 49 עֵינִ֧⁠י נִגְּרָ֛ה וְ⁠לֹ֥א תִדְמֶ֖ה מֵ⁠אֵ֥ין הֲפֻגֽוֹת׃
\v 50 עַד־יַשְׁקִ֣יף וְ⁠יֵ֔רֶא יְהוָ֖ה מִ⁠שָּׁמָֽיִם׃
\v 51 עֵינִ⁠י֙ עֽוֹלְלָ֣ה לְ⁠נַפְשִׁ֔⁠י מִ⁠כֹּ֖ל בְּנ֥וֹת עִירִֽ⁠י׃ס
\v 52 צ֥וֹד צָד֛וּ⁠נִי כַּ⁠צִּפּ֖וֹר אֹיְבַ֥⁠י חִנָּֽם׃
\v 53 צָֽמְת֤וּ בַ⁠בּוֹר֙ חַיָּ֔⁠י וַ⁠יַּדּוּ־אֶ֖בֶן בִּֽ⁠י׃
\v 54 צָֽפוּ־מַ֥יִם עַל־רֹאשִׁ֖⁠י אָמַ֥רְתִּי נִגְזָֽרְתִּי׃ס
\v 55 קָרָ֤אתִי שִׁמְ⁠ךָ֙ יְהוָ֔ה מִ⁠בּ֖וֹר תַּחְתִּיּֽוֹת׃
\v 56 קוֹלִ֖⁠י שָׁמָ֑עְתָּ אַל־תַּעְלֵ֧ם אָזְנְ⁠ךָ֛ לְ⁠רַוְחָתִ֖⁠י לְ⁠שַׁוְעָתִֽ⁠י׃
\v 57 קָרַ֨בְתָּ֙ בְּ⁠י֣וֹם אֶקְרָאֶ֔⁠ךָּ אָמַ֖רְתָּ אַל־תִּירָֽא׃ס
\v 58 רַ֧בְתָּ אֲדֹנָ֛⁠י רִיבֵ֥י נַפְשִׁ֖⁠י גָּאַ֥לְתָּ חַיָּֽ⁠י׃
\v 59 רָאִ֤יתָה יְהוָה֙ עַוָּ֣תָתִ֔⁠י שָׁפְטָ֖⁠ה מִשְׁפָּטִֽ⁠י׃
\v 60 רָאִ֨יתָה֙ כָּל־נִקְמָתָ֔⁠ם כָּל־מַחְשְׁבֹתָ֖⁠ם לִֽ⁠י׃ס
\v 61 שָׁמַ֤עְתָּ חֶרְפָּתָ⁠ם֙ יְהוָ֔ה כָּל־מַחְשְׁבֹתָ֖⁠ם עָלָֽ⁠י׃
\v 62 שִׂפְתֵ֤י קָמַ⁠י֙ וְ⁠הֶגְיוֹנָ֔⁠ם עָלַ֖⁠י כָּל־הַ⁠יּֽוֹם׃
\v 63 שִׁבְתָּ֤⁠ם וְ⁠קִֽימָתָ⁠ם֙ הַבִּ֔יטָ⁠ה אֲנִ֖י מַנְגִּינָתָֽ⁠ם׃ס
\v 64 תָּשִׁ֨יב לָ⁠הֶ֥ם גְּמ֛וּל יְהוָ֖ה כְּ⁠מַעֲשֵׂ֥ה יְדֵי⁠הֶֽם׃
\v 65 תִּתֵּ֤ן לָ⁠הֶם֙ מְגִנַּת־לֵ֔ב תַּאֲלָֽתְ⁠ךָ֖ לָ⁠הֶֽם׃
\v 66 תִּרְדֹּ֤ף בְּ⁠אַף֙ וְ⁠תַשְׁמִידֵ֔⁠ם מִ⁠תַּ֖חַת שְׁמֵ֥י יְהוָֽה׃פ
\c 4
\p
\v 1 אֵיכָה֙ יוּעַ֣ם זָהָ֔ב יִשְׁנֶ֖א הַ⁠כֶּ֣תֶם הַ⁠טּ֑וֹב תִּשְׁתַּפֵּ֨כְנָה֙ אַבְנֵי־קֹ֔דֶשׁ בְּ⁠רֹ֖אשׁ כָּל־חוּצֽוֹת׃ס
\v 2 בְּנֵ֤י צִיּוֹן֙ הַ⁠יְקָרִ֔ים הַ⁠מְסֻלָּאִ֖ים בַּ⁠פָּ֑ז אֵיכָ֤ה נֶחְשְׁבוּ֙ לְ⁠נִבְלֵי־חֶ֔רֶשׂ מַעֲשֵׂ֖ה יְדֵ֥י יוֹצֵֽר׃ס
\v 3 גַּם־תנין חָ֣לְצוּ שַׁ֔ד הֵינִ֖יקוּ גּוּרֵי⁠הֶ֑ן בַּת־עַמִּ֣⁠י לְ⁠אַכְזָ֔ר כי ענים בַּ⁠מִּדְבָּֽר׃ס
\v 4 דָּבַ֨ק לְשׁ֥וֹן יוֹנֵ֛ק אֶל־חכּ֖⁠וֹ בַּ⁠צָּמָ֑א עֽוֹלָלִים֙ שָׁ֣אֲלוּ לֶ֔חֶם פֹּרֵ֖שׂ אֵ֥ין לָ⁠הֶֽם׃ס
\v 5 הָ⁠אֹֽכְלִים֙ לְ⁠מַ֣עֲדַנִּ֔ים נָשַׁ֖מּוּ בַּ⁠חוּצ֑וֹת הָ⁠אֱמֻנִים֙ עֲלֵ֣י תוֹלָ֔ע חִבְּק֖וּ אַשְׁפַּתּֽוֹת׃ס
\v 6 וַ⁠יִּגְדַּל֙ עֲוֺ֣ן בַּת־עַמִּ֔⁠י מֵֽ⁠חַטַּ֖את סְדֹ֑ם הַֽ⁠הֲפוּכָ֣ה כְמוֹ־רָ֔גַע וְ⁠לֹא־חָ֥לוּ בָ֖⁠הּ יָדָֽיִם׃ס
\v 7 זַכּ֤וּ נְזִירֶ֨י⁠הָ֙ מִ⁠שֶּׁ֔לֶג צַח֖וּ מֵ⁠חָלָ֑ב אָ֤דְמוּ עֶ֨צֶם֙ מִ⁠פְּנִינִ֔ים סַפִּ֖יר גִּזְרָתָֽ⁠ם׃ס
\v 8 חָשַׁ֤ךְ מִ⁠שְּׁחוֹר֙ תָּֽאֳרָ֔⁠ם לֹ֥א נִכְּר֖וּ בַּ⁠חוּצ֑וֹת צָפַ֤ד עוֹרָ⁠ם֙ עַל־עַצְמָ֔⁠ם יָבֵ֖שׁ הָיָ֥ה כָ⁠עֵֽץ׃ס
\v 9 טוֹבִ֤ים הָיוּ֙ חַלְלֵי־חֶ֔רֶב מֵֽ⁠חַלְלֵ֖י רָעָ֑ב שֶׁ֣⁠הֵ֤ם יָז֨וּבוּ֙ מְדֻקָּרִ֔ים מִ⁠תְּנוּבֹ֖ת שָׂדָֽי׃ס
\v 10 יְדֵ֗י נָשִׁים֙ רַחֲמָ֣נִיּ֔וֹת בִּשְּׁל֖וּ יַלְדֵי⁠הֶ֑ן הָי֤וּ לְ⁠בָרוֹת֙ לָ֔⁠מוֹ בְּ⁠שֶׁ֖בֶר בַּת־עַמִּֽ⁠י׃ס
\v 11 כִּלָּ֤ה יְהוָה֙ אֶת־חֲמָת֔⁠וֹ שָׁפַ֖ךְ חֲר֣וֹן אַפּ֑⁠וֹ וַ⁠יַּצֶּת־אֵ֣שׁ בְּ⁠צִיּ֔וֹן וַ⁠תֹּ֖אכַל יְסוֹדֹתֶֽי⁠הָ׃ס
\v 12 לֹ֤א הֶאֱמִ֨ינוּ֙ מַלְכֵי־אֶ֔רֶץ ו⁠כל יֹשְׁבֵ֣י תֵבֵ֑ל כִּ֤י יָבֹא֙ צַ֣ר וְ⁠אוֹיֵ֔ב בְּ⁠שַׁעֲרֵ֖י יְרוּשָׁלִָֽם׃ס
\v 13 מֵֽ⁠חַטֹּ֣את נְבִיאֶ֔י⁠הָ עֲוֺנ֖וֹת כֹּהֲנֶ֑י⁠הָ הַ⁠שֹּׁפְכִ֥ים בְּ⁠קִרְבָּ֖⁠הּ דַּ֥ם צַדִּיקִֽים׃ס
\v 14 נָע֤וּ עִוְרִים֙ בַּֽ⁠חוּצ֔וֹת נְגֹֽאֲל֖וּ בַּ⁠דָּ֑ם בְּ⁠לֹ֣א יֽוּכְל֔וּ יִגְּע֖וּ בִּ⁠לְבֻשֵׁי⁠הֶֽם׃ס
\v 15 ס֣וּרוּ טָמֵ֞א קָ֣רְאוּ לָ֗⁠מוֹ ס֤וּרוּ ס֨וּרוּ֙ אַל־תִּגָּ֔עוּ כִּ֥י נָצ֖וּ גַּם־נָ֑עוּ אָֽמְרוּ֙ בַּ⁠גּוֹיִ֔ם לֹ֥א יוֹסִ֖יפוּ לָ⁠גֽוּר׃ס
\v 16 פְּנֵ֤י יְהוָה֙ חִלְּקָ֔⁠ם לֹ֥א יוֹסִ֖יף לְ⁠הַבִּיטָ֑⁠ם פְּנֵ֤י כֹהֲנִים֙ לֹ֣א נָשָׂ֔אוּ זקנים לֹ֥א חָנָֽנוּ׃ס
\v 17 עוד⁠ינה תִּכְלֶ֣ינָה עֵינֵ֔י⁠נוּ אֶל־עֶזְרָתֵ֖⁠נוּ הָ֑בֶל בְּ⁠צִפִּיָּתֵ֣⁠נוּ צִפִּ֔ינוּ אֶל־גּ֖וֹי לֹ֥א יוֹשִֽׁעַ׃ס
\v 18 צָד֣וּ צְעָדֵ֔י⁠נוּ מִ⁠לֶּ֖כֶת בִּ⁠רְחֹבֹתֵ֑י⁠נוּ קָרַ֥ב קִצֵּ֛י⁠נוּ מָלְא֥וּ יָמֵ֖י⁠נוּ כִּי־בָ֥א קִצֵּֽי⁠נוּ׃ס
\v 19 קַלִּ֤ים הָיוּ֙ רֹדְפֵ֔י⁠נוּ מִ⁠נִּשְׁרֵ֖י שָׁמָ֑יִם עַל־הֶ⁠הָרִ֣ים דְּלָקֻ֔⁠נוּ בַּ⁠מִּדְבָּ֖ר אָ֥רְבוּ לָֽ⁠נוּ׃ס
\v 20 ר֤וּחַ אַפֵּ֨י⁠נוּ֙ מְשִׁ֣יחַ יְהוָ֔ה נִלְכַּ֖ד בִּ⁠שְׁחִיתוֹתָ֑⁠ם אֲשֶׁ֣ר אָמַ֔רְנוּ בְּ⁠צִלּ֖⁠וֹ נִֽחְיֶ֥ה בַ⁠גּוֹיִֽם׃ס
\v 21 שִׂ֤ישִׂי וְ⁠שִׂמְחִי֙ בַּת־אֱד֔וֹם יושבתי בְּ⁠אֶ֣רֶץ ע֑וּץ גַּם־עָלַ֨יִ⁠ךְ֙ תַּעֲבָר־כּ֔וֹס תִּשְׁכְּרִ֖י וְ⁠תִתְעָרִֽי׃ס
\v 22 תַּם־עֲוֺנֵ⁠ךְ֙ בַּת־צִיּ֔וֹן לֹ֥א יוֹסִ֖יף לְ⁠הַגְלוֹתֵ֑⁠ךְ פָּקַ֤ד עֲוֺנֵ⁠ךְ֙ בַּת־אֱד֔וֹם גִּלָּ֖ה עַל־חַטֹּאתָֽיִ⁠ךְ׃פ
\c 5
\p
\v 1 זְכֹ֤ר יְהוָה֙ מֶֽה־הָ֣יָה לָ֔⁠נוּ הביט וּ⁠רְאֵ֥ה אֶת־חֶרְפָּתֵֽ⁠נוּ׃
\v 2 נַחֲלָתֵ֨⁠נוּ֙ נֶֽהֶפְכָ֣ה לְ⁠זָרִ֔ים בָּתֵּ֖י⁠נוּ לְ⁠נָכְרִֽים׃
\v 3 יְתוֹמִ֤ים הָיִ֨ינוּ֙ אין אָ֔ב אִמֹּתֵ֖י⁠נוּ כְּ⁠אַלְמָנֽוֹת׃
\v 4 מֵימֵ֨י⁠נוּ֙ בְּ⁠כֶ֣סֶף שָׁתִ֔ינוּ עֵצֵ֖י⁠נוּ בִּ⁠מְחִ֥יר יָבֹֽאוּ׃
\v 5 עַ֤ל צַוָּארֵ֨⁠נוּ֙ נִרְדָּ֔פְנוּ יָגַ֖עְנוּ לא הֽוּנַ֖ח לָֽ⁠נוּ׃
\v 6 מִצְרַ֨יִם֙ נָתַ֣נּוּ יָ֔ד אַשּׁ֖וּר לִ⁠שְׂבֹּ֥עַֽ לָֽחֶם׃
\v 7 אֲבֹתֵ֤י⁠נוּ חָֽטְאוּ֙ אינ⁠ם אנחנו עֲוֺנֹתֵי⁠הֶ֥ם סָבָֽלְנוּ׃
\v 8 עֲבָדִים֙ מָ֣שְׁלוּ בָ֔⁠נוּ פֹּרֵ֖ק אֵ֥ין מִ⁠יָּדָֽ⁠ם׃
\v 9 בְּ⁠נַפְשֵׁ֨⁠נוּ֙ נָבִ֣יא לַחְמֵ֔⁠נוּ מִ⁠פְּנֵ֖י חֶ֥רֶב הַ⁠מִּדְבָּֽר׃
\v 10 עוֹרֵ֨⁠נוּ֙ כְּ⁠תַנּ֣וּר נִכְמָ֔רוּ מִ⁠פְּנֵ֖י זַלְעֲפ֥וֹת רָעָֽב׃
\v 11 נָשִׁים֙ בְּ⁠צִיּ֣וֹן עִנּ֔וּ בְּתֻלֹ֖ת בְּ⁠עָרֵ֥י יְהוּדָֽה׃
\v 12 שָׂרִים֙ בְּ⁠יָדָ֣⁠ם נִתְל֔וּ פְּנֵ֥י זְקֵנִ֖ים לֹ֥א נֶהְדָּֽרוּ׃
\v 13 בַּחוּרִים֙ טְח֣וֹן נָשָׂ֔אוּ וּ⁠נְעָרִ֖ים בָּ⁠עֵ֥ץ כָּשָֽׁלוּ׃
\v 14 זְקֵנִים֙ מִ⁠שַּׁ֣עַר שָׁבָ֔תוּ בַּחוּרִ֖ים מִ⁠נְּגִינָתָֽ⁠ם׃
\v 15 שָׁבַת֙ מְשׂ֣וֹשׂ לִבֵּ֔⁠נוּ נֶהְפַּ֥ךְ לְ⁠אֵ֖בֶל מְחֹלֵֽ⁠נוּ׃
\v 16 נָֽפְלָה֙ עֲטֶ֣רֶת רֹאשֵׁ֔⁠נוּ אֽוֹי־נָ֥א לָ֖⁠נוּ כִּ֥י חָטָֽאנוּ׃
\v 17 עַל־זֶ֗ה הָיָ֤ה דָוֶה֙ לִבֵּ֔⁠נוּ עַל־אֵ֖לֶּה חָשְׁכ֥וּ עֵינֵֽי⁠נוּ׃
\v 18 עַ֤ל הַר־צִיּוֹן֙ שֶׁ⁠שָּׁמֵ֔ם שׁוּעָלִ֖ים הִלְּכוּ־בֽ⁠וֹ׃פ
\v 19 אַתָּ֤ה יְהוָה֙ לְ⁠עוֹלָ֣ם תֵּשֵׁ֔ב כִּסְאֲ⁠ךָ֖ לְ⁠דֹ֥ר וָ⁠דֽוֹר׃
\v 20 לָ֤⁠מָּה לָ⁠נֶ֨צַח֙ תִּשְׁכָּחֵ֔⁠נוּ תַּֽעַזְבֵ֖⁠נוּ לְ⁠אֹ֥רֶךְ יָמִֽים׃
\v 21 הֲשִׁיבֵ֨⁠נוּ יְהוָ֤ה׀ אֵלֶ֨י⁠ךָ֙ ו⁠נשוב חַדֵּ֥שׁ יָמֵ֖י⁠נוּ כְּ⁠קֶֽדֶם׃
\v 22 כִּ֚י אִם־מָאֹ֣ס מְאַסְתָּ֔⁠נוּ קָצַ֥פְתָּ עָלֵ֖י⁠נוּ עַד־מְאֹֽד׃