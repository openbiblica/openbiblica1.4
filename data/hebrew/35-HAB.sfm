\id HAB unfoldingWord® Hebrew Bible
\usfm 3.0
\ide UTF-8
\h Habakkuk
\toc1 The Book of Habakkuk
\toc2 Habakkuk
\toc3 Hab
\mt Habakkuk
\c 1
\p
\v 1 הַ⁠מַּשָׂא֙ אֲשֶׁ֣ר חָזָ֔ה חֲבַקּ֖וּק הַ⁠נָּבִֽיא׃
\v 2 עַד־אָ֧נָה יְהוָ֛ה שִׁוַּ֖עְתִּי וְ⁠לֹ֣א תִשְׁמָ֑ע אֶזְעַ֥ק אֵלֶ֛י⁠ךָ חָמָ֖ס וְ⁠לֹ֥א תוֹשִֽׁיעַ׃
\v 3 לָ֣⁠מָּה תַרְאֵ֤⁠נִי אָ֨וֶן֙ וְ⁠עָמָ֣ל תַּבִּ֔יט וְ⁠שֹׁ֥ד וְ⁠חָמָ֖ס לְ⁠נֶגְדִּ֑⁠י וַ⁠יְהִ֧י רִ֦יב וּ⁠מָד֖וֹן יִשָּֽׂא׃
\v 4 עַל־כֵּן֙ תָּפ֣וּג תּוֹרָ֔ה וְ⁠לֹֽא־יֵצֵ֥א לָ⁠נֶ֖צַח מִשְׁפָּ֑ט כִּ֤י רָשָׁע֙ מַכְתִּ֣יר אֶת־הַ⁠צַּדִּ֔יק עַל־כֵּ֛ן יֵצֵ֥א מִשְׁפָּ֖ט מְעֻקָּֽל׃
\v 5 רְא֤וּ בַ⁠גּוֹיִם֙ וְֽ⁠הַבִּ֔יטוּ וְ⁠הִֽתַּמְּה֖וּ תְּמָ֑הוּ כִּי־פֹ֨עַל֙ פֹּעֵ֣ל בִּֽ⁠ימֵי⁠כֶ֔ם לֹ֥א תַאֲמִ֖ינוּ כִּ֥י יְסֻפָּֽר׃
\v 6 כִּֽי־הִנְ⁠נִ֤י מֵקִים֙ אֶת־הַ⁠כַּשְׂדִּ֔ים הַ⁠גּ֖וֹי הַ⁠מַּ֣ר וְ⁠הַ⁠נִּמְהָ֑ר הַֽ⁠הוֹלֵךְ֙ לְ⁠מֶרְחֲבֵי־אֶ֔רֶץ לָ⁠רֶ֖שֶׁת מִשְׁכָּנ֥וֹת לֹּא־לֽ⁠וֹ׃
\v 7 אָיֹ֥ם וְ⁠נוֹרָ֖א ה֑וּא מִמֶּ֕⁠נּוּ מִשְׁפָּט֥⁠וֹ וּ⁠שְׂאֵת֖⁠וֹ יֵצֵֽא׃
\v 8 וְ⁠קַלּ֨וּ מִ⁠נְּמֵרִ֜ים סוּסָ֗י⁠ו וְ⁠חַדּוּ֙ מִ⁠זְּאֵ֣בֵי עֶ֔רֶב וּ⁠פָ֖שׁוּ פָּֽרָשָׁ֑י⁠ו וּ⁠פָֽרָשָׁי⁠ו֙ מֵ⁠רָח֣וֹק יָבֹ֔אוּ יָעֻ֕פוּ כְּ⁠נֶ֖שֶׁר חָ֥שׁ לֶ⁠אֱכֽוֹל׃
\v 9 כֻּלֹּ⁠ה֙ לְ⁠חָמָ֣ס יָב֔וֹא מְגַמַּ֥ת פְּנֵי⁠הֶ֖ם קָדִ֑ימָ⁠ה וַ⁠יֶּאֱסֹ֥ף כַּ⁠ח֖וֹל שֶֽׁבִי׃
\v 10 וְ⁠הוּא֙ בַּ⁠מְּלָכִ֣ים יִתְקַלָּ֔ס וְ⁠רֹזְנִ֖ים מִשְׂחָ֣ק ל֑⁠וֹ ה֚וּא לְ⁠כָל־מִבְצָ֣ר יִשְׂחָ֔ק וַ⁠יִּצְבֹּ֥ר עָפָ֖ר וַֽ⁠יִּלְכְּדָֽ⁠הּ׃
\v 11 אָ֣ז חָלַ֥ף ר֛וּחַ וַֽ⁠יַּעֲבֹ֖ר וְ⁠אָשֵׁ֑ם ז֥וּ כֹח֖⁠וֹ לֵ⁠אלֹהֽ⁠וֹ׃
\v 12 הֲ⁠ל֧וֹא אַתָּ֣ה מִ⁠קֶּ֗דֶם יְהוָ֧ה אֱלֹהַ֛⁠י קְדֹשִׁ֖⁠י לֹ֣א נָמ֑וּת יְהוָה֙ לְ⁠מִשְׁפָּ֣ט שַׂמְתּ֔⁠וֹ וְ⁠צ֖וּר לְ⁠הוֹכִ֥יחַ יְסַדְתּֽ⁠וֹ׃
\v 13 טְה֤וֹר עֵינַ֨יִם֙ מֵ⁠רְא֣וֹת רָ֔ע וְ⁠הַבִּ֥יט אֶל־עָמָ֖ל לֹ֣א תוּכָ֑ל לָ֤⁠מָּה תַבִּיט֙ בּֽוֹגְדִ֔ים תַּחֲרִ֕ישׁ בְּ⁠בַלַּ֥ע רָשָׁ֖ע צַדִּ֥יק מִמֶּֽ⁠נּוּ׃
\v 14 וַ⁠תַּעֲשֶׂ֥ה אָדָ֖ם כִּ⁠דְגֵ֣י הַ⁠יָּ֑ם כְּ⁠רֶ֖מֶשׂ לֹא־מֹשֵׁ֥ל בּֽ⁠וֹ׃
\v 15 כֻּלֹּ⁠ה֙ בְּ⁠חַכָּ֣ה הֵֽעֲלָ֔ה יְגֹרֵ֣⁠הוּ בְ⁠חֶרְמ֔⁠וֹ וְ⁠יַאַסְפֵ֖⁠הוּ בְּ⁠מִכְמַרְתּ֑⁠וֹ עַל־כֵּ֖ן יִשְׂמַ֥ח וְ⁠יָגִֽיל׃
\v 16 עַל־כֵּן֙ יְזַבֵּ֣חַ לְ⁠חֶרְמ֔⁠וֹ וִֽ⁠יקַטֵּ֖ר לְ⁠מִכְמַרְתּ֑⁠וֹ כִּ֤י בָ⁠הֵ֨מָּה֙ שָׁמֵ֣ן חֶלְק֔⁠וֹ וּ⁠מַאֲכָל֖⁠וֹ בְּרִאָֽה׃
\v 17 הַ֥⁠עַל כֵּ֖ן יָרִ֣יק חֶרְמ֑⁠וֹ וְ⁠תָמִ֛יד לַ⁠הֲרֹ֥ג גּוֹיִ֖ם לֹ֥א יַחְמֽוֹל׃ס
\c 2
\p
\v 1 עַל־מִשְׁמַרְתִּ֣⁠י אֶעֱמֹ֔דָה וְ⁠אֶֽתְיַצְּבָ֖ה עַל־מָצ֑וֹר וַ⁠אֲצַפֶּ֗ה לִ⁠רְאוֹת֙ מַה־יְדַבֶּר־בִּ֔⁠י וּ⁠מָ֥ה אָשִׁ֖יב עַל־תּוֹכַחְתִּֽ⁠י׃
\v 2 וַ⁠יַּעֲנֵ֤⁠נִי יְהוָה֙ וַ⁠יֹּ֔אמֶר כְּת֣וֹב חָז֔וֹן וּ⁠בָאֵ֖ר עַל־הַ⁠לֻּח֑וֹת לְמַ֥עַן יָר֖וּץ ק֥וֹרֵא בֽ⁠וֹ׃
\v 3 כִּ֣י ע֤וֹד חָזוֹן֙ לַ⁠מּוֹעֵ֔ד וְ⁠יָפֵ֥חַ לַ⁠קֵּ֖ץ וְ⁠לֹ֣א יְכַזֵּ֑ב אִם־יִתְמַהְמָהּ֙ חַכֵּה־ל֔⁠וֹ כִּֽי־בֹ֥א יָבֹ֖א לֹ֥א יְאַחֵֽר׃
\v 4 הִנֵּ֣ה עֻפְּלָ֔ה לֹא־יָשְׁרָ֥ה נַפְשׁ֖⁠וֹ בּ֑⁠וֹ וְ⁠צַדִּ֖יק בֶּ⁠אֱמוּנָת֥⁠וֹ יִחְיֶֽה׃
\v 5 וְ⁠אַף֙ כִּֽי־הַ⁠יַּ֣יִן בּוֹגֵ֔ד גֶּ֥בֶר יָהִ֖יר וְ⁠לֹ֣א יִנְוֶ֑ה אֲשֶׁר֩ הִרְחִ֨יב כִּ⁠שְׁא֜וֹל נַפְשׁ֗⁠וֹ וְ⁠ה֤וּא כַ⁠מָּ֨וֶת֙ וְ⁠לֹ֣א יִשְׂבָּ֔ע וַ⁠יֶּאֱסֹ֤ף אֵלָי⁠ו֙ כָּל־הַ⁠גּוֹיִ֔ם וַ⁠יִּקְבֹּ֥ץ אֵלָ֖י⁠ו כָּל־הָ⁠עַמִּֽים׃
\v 6 הֲ⁠לוֹא־אֵ֣לֶּה כֻלָּ֗⁠ם עָלָי⁠ו֙ מָשָׁ֣ל יִשָּׂ֔אוּ וּ⁠מְלִיצָ֖ה חִיד֣וֹת ל֑⁠וֹ וְ⁠יֹאמַ֗ר ה֚וֹי הַ⁠מַּרְבֶּ֣ה לֹּא־ל֔⁠וֹ עַד־מָתַ֕י וּ⁠מַכְבִּ֥יד עָלָ֖י⁠ו עַבְטִֽיט׃
\v 7 הֲ⁠ל֣וֹא פֶ֗תַע יָק֨וּמוּ֙ נֹשְׁכֶ֔י⁠ךָ וְ⁠יִקְצ֖וּ מְזַעְזְעֶ֑י⁠ךָ וְ⁠הָיִ֥יתָ לִ⁠מְשִׁסּ֖וֹת לָֽ⁠מוֹ׃
\v 8 כִּֽי אַתָּ֤ה שַׁלּ֨וֹתָ֙ גּוֹיִ֣ם רַבִּ֔ים יְשָׁלּ֖וּ⁠ךָ כָּל־יֶ֣תֶר עַמִּ֑ים מִ⁠דְּמֵ֤י אָדָם֙ וַ⁠חֲמַס־אֶ֔רֶץ קִרְיָ֖ה וְ⁠כָל־יֹ֥שְׁבֵי בָֽ⁠הּ׃פ
\v 9 ה֗וֹי בֹּצֵ֛עַ בֶּ֥צַע רָ֖ע לְ⁠בֵית֑⁠וֹ לָ⁠שׂ֤וּם בַּ⁠מָּרוֹם֙ קִנּ֔⁠וֹ לְ⁠הִנָּצֵ֖ל מִ⁠כַּף־רָֽע׃
\v 10 יָעַ֥צְתָּ בֹּ֖שֶׁת לְ⁠בֵיתֶ֑⁠ךָ קְצוֹת־עַמִּ֥ים רַבִּ֖ים וְ⁠חוֹטֵ֥א נַפְשֶֽׁ⁠ךָ׃
\v 11 כִּי־אֶ֖בֶן מִ⁠קִּ֣יר תִּזְעָ֑ק וְ⁠כָפִ֖יס מֵ⁠עֵ֥ץ יַעֲנֶֽ⁠נָּה׃פ
\v 12 ה֛וֹי בֹּנֶ֥ה עִ֖יר בְּ⁠דָמִ֑ים וְ⁠כוֹנֵ֥ן קִרְיָ֖ה בְּ⁠עַוְלָֽה׃
\v 13 הֲ⁠ל֣וֹא הִנֵּ֔ה מֵ⁠אֵ֖ת יְהוָ֣ה צְבָא֑וֹת וְ⁠יִֽיגְע֤וּ עַמִּים֙ בְּ⁠דֵי־אֵ֔שׁ וּ⁠לְאֻמִּ֖ים בְּ⁠דֵי־רִ֥יק יִעָֽפוּ׃
\v 14 כִּ֚י תִּמָּלֵ֣א הָ⁠אָ֔רֶץ לָ⁠דַ֖עַת אֶת־כְּב֣וֹד יְהוָ֑ה כַּ⁠מַּ֖יִם יְכַסּ֥וּ עַל־יָֽם׃ס
\v 15 ה֚וֹי מַשְׁקֵ֣ה רֵעֵ֔⁠הוּ מְסַפֵּ֥חַ חֲמָתְ⁠ךָ֖ וְ⁠אַ֣ף שַׁכֵּ֑ר לְמַ֥עַן הַבִּ֖יט עַל־מְעוֹרֵי⁠הֶֽם׃
\v 16 שָׂבַ֤עְתָּ קָלוֹן֙ מִ⁠כָּב֔וֹד שְׁתֵ֥ה גַם־אַ֖תָּה וְ⁠הֵֽעָרֵ֑ל תִּסּ֣וֹב עָלֶ֗י⁠ךָ כּ֚וֹס יְמִ֣ין יְהוָ֔ה וְ⁠קִיקָל֖וֹן עַל־כְּבוֹדֶֽ⁠ךָ׃
\v 17 כִּ֣י חֲמַ֤ס לְבָנוֹן֙ יְכַסֶּ֔⁠ךָּ וְ⁠שֹׁ֥ד בְּהֵמ֖וֹת יְחִיתַ֑⁠ן מִ⁠דְּמֵ֤י אָדָם֙ וַ⁠חֲמַס־אֶ֔רֶץ קִרְיָ֖ה וְ⁠כָל־יֹ֥שְׁבֵי בָֽ⁠הּ׃ס
\v 18 מָֽה־הוֹעִ֣יל פֶּ֗סֶל כִּ֤י פְסָל⁠וֹ֙ יֹֽצְר֔⁠וֹ מַסֵּכָ֖ה וּ⁠מ֣וֹרֶה שָּׁ֑קֶר כִּ֣י בָטַ֞ח יֹצֵ֤ר יִצְר⁠וֹ֙ עָלָ֔י⁠ו לַ⁠עֲשׂ֖וֹת אֱלִילִ֥ים אִלְּמִֽים׃ס
\v 19 ה֣וֹי אֹמֵ֤ר לָ⁠עֵץ֙ הָקִ֔יצָ⁠ה ע֖וּרִי לְ⁠אֶ֣בֶן דּוּמָ֑ם ה֣וּא יוֹרֶ֔ה הִנֵּה־ה֗וּא תָּפוּשׂ֙ זָהָ֣ב וָ⁠כֶ֔סֶף וְ⁠כָל־ר֖וּחַ אֵ֥ין בְּ⁠קִרְבּֽ⁠וֹ׃
\v 20 וַֽ⁠יהוָ֖ה בְּ⁠הֵיכַ֣ל קָדְשׁ֑⁠וֹ הַ֥ס מִ⁠פָּנָ֖י⁠ו כָּל־הָ⁠אָֽרֶץ׃פ
\c 3
\p
\v 1 תְּפִלָּ֖ה לַ⁠חֲבַקּ֣וּק הַ⁠נָּבִ֑יא עַ֖ל שִׁגְיֹנֽוֹת׃
\v 2 יְהוָ֗ה שָׁמַ֣עְתִּי שִׁמְעֲ⁠ךָ֮ יָרֵאתִי֒ יְהוָ֗ה פָּֽעָלְ⁠ךָ֙ בְּ⁠קֶ֤רֶב שָׁנִים֙ חַיֵּ֔י⁠הוּ בְּ⁠קֶ֥רֶב שָׁנִ֖ים תּוֹדִ֑יעַ בְּ⁠רֹ֖גֶז רַחֵ֥ם תִּזְכּֽוֹר׃
\v 3 אֱל֨וֹהַ֙ מִ⁠תֵּימָ֣ן יָב֔וֹא וְ⁠קָד֥וֹשׁ מֵֽ⁠הַר־פָּארָ֖ן סֶ֑לָה כִּסָּ֤ה שָׁמַ֨יִם֙ הוֹד֔⁠וֹ וּ⁠תְהִלָּת֖⁠וֹ מָלְאָ֥ה הָ⁠אָֽרֶץ׃
\v 4 וְ⁠נֹ֨גַהּ֙ כָּ⁠א֣וֹר תִּֽהְיֶ֔ה קַרְנַ֥יִם מִ⁠יָּד֖⁠וֹ ל֑⁠וֹ וְ⁠שָׁ֖ם חֶבְי֥וֹן עֻזֹּֽ⁠ה׃
\v 5 לְ⁠פָנָ֖י⁠ו יֵ֣לֶךְ דָּ֑בֶר וְ⁠יֵצֵ֥א רֶ֖שֶׁף לְ⁠רַגְלָֽי⁠ו׃
\v 6 עָמַ֣ד׀ וַ⁠יְמֹ֣דֶד אֶ֗רֶץ רָאָה֙ וַ⁠יַּתֵּ֣ר גּוֹיִ֔ם וַ⁠יִּתְפֹּֽצְצוּ֙ הַרְרֵי־עַ֔ד שַׁח֖וּ גִּבְע֣וֹת עוֹלָ֑ם הֲלִיכ֥וֹת עוֹלָ֖ם לֽ⁠וֹ׃
\v 7 תַּ֣חַת אָ֔וֶן רָאִ֖יתִי אָהֳלֵ֣י כוּשָׁ֑ן יִרְגְּז֕וּ⁠ן יְרִיע֖וֹת אֶ֥רֶץ מִדְיָֽן׃ס
\v 8 הֲ⁠בִ⁠נְהָרִים֙ חָרָ֣ה יְהוָ֔ה אִ֤ם בַּ⁠נְּהָרִים֙ אַפֶּ֔⁠ךָ אִם־בַּ⁠יָּ֖ם עֶבְרָתֶ֑⁠ךָ כִּ֤י תִרְכַּב֙ עַל־סוּסֶ֔י⁠ךָ מַרְכְּבֹתֶ֖י⁠ךָ יְשׁוּעָֽה׃
\v 9 עֶרְיָ֤ה תֵעוֹר֙ קַשְׁתֶּ֔⁠ךָ שְׁבֻע֥וֹת מַטּ֖וֹת אֹ֣מֶר סֶ֑לָה נְהָר֖וֹת תְּבַקַּע־אָֽרֶץ׃
\v 10 רָא֤וּ⁠ךָ יָחִ֨ילוּ֙ הָרִ֔ים זֶ֥רֶם מַ֖יִם עָבָ֑ר נָתַ֤ן תְּהוֹם֙ קוֹל֔⁠וֹ ר֖וֹם יָדֵ֥י⁠הוּ נָשָֽׂא׃
\v 11 שֶׁ֥מֶשׁ יָרֵ֖חַ עָ֣מַד זְבֻ֑לָ⁠ה לְ⁠א֤וֹר חִצֶּ֨י⁠ךָ֙ יְהַלֵּ֔כוּ לְ⁠נֹ֖גַהּ בְּרַ֥ק חֲנִיתֶֽ⁠ךָ׃
\v 12 בְּ⁠זַ֖עַם תִּצְעַד־אָ֑רֶץ בְּ⁠אַ֖ף תָּד֥וּשׁ גּוֹיִֽם׃
\v 13 יָצָ֨אתָ֙ לְ⁠יֵ֣שַׁע עַמֶּ֔⁠ךָ לְ⁠יֵ֖שַׁע אֶת־מְשִׁיחֶ֑⁠ךָ מָחַ֤צְתָּ רֹּאשׁ֙ מִ⁠בֵּ֣ית רָשָׁ֔ע עָר֛וֹת יְס֥וֹד עַד־צַוָּ֖אר סֶֽלָה׃פ
\v 14 נָקַ֤בְתָּ בְ⁠מַטָּי⁠ו֙ רֹ֣אשׁ פרז⁠ו יִסְעֲר֖וּ לַ⁠הֲפִיצֵ֑⁠נִי עֲלִ֣יצֻתָ֔⁠ם כְּמוֹ־לֶ⁠אֱכֹ֥ל עָנִ֖י בַּ⁠מִּסְתָּֽר׃
\v 15 דָּרַ֥כְתָּ בַ⁠יָּ֖ם סוּסֶ֑י⁠ךָ חֹ֖מֶר מַ֥יִם רַבִּֽים׃
\v 16 שָׁמַ֣עְתִּי׀ וַ⁠תִּרְגַּ֣ז בִּטְנִ֗⁠י לְ⁠קוֹל֙ צָלֲל֣וּ שְׂפָתַ֔⁠י יָב֥וֹא רָקָ֛ב בַּ⁠עֲצָמַ֖⁠י וְ⁠תַחְתַּ֣⁠י אֶרְגָּ֑ז אֲשֶׁ֤ר אָנ֨וּחַ֙ לְ⁠י֣וֹם צָרָ֔ה לַ⁠עֲל֖וֹת לְ⁠עַ֥ם יְגוּדֶֽ⁠נּוּ׃
\v 17 כִּֽי־תְאֵנָ֣ה לֹֽא־תִפְרָ֗ח וְ⁠אֵ֤ין יְבוּל֙ בַּ⁠גְּפָנִ֔ים כִּחֵשׁ֙ מַעֲשֵׂה־זַ֔יִת וּ⁠שְׁדֵמ֖וֹת לֹא־עָ֣שָׂה אֹ֑כֶל גָּזַ֤ר מִ⁠מִּכְלָה֙ צֹ֔אן וְ⁠אֵ֥ין בָּקָ֖ר בָּ⁠רְפָתִֽים׃
\v 18 וַ⁠אֲנִ֖י בַּ⁠יהוָ֣ה אֶעְל֑וֹזָה אָגִ֖ילָה בֵּ⁠אלֹהֵ֥י יִשְׁעִֽ⁠י׃
\v 19 יְהוִ֤הּ אֲדֹנָ⁠י֙ חֵילִ֔⁠י וַ⁠יָּ֤שֶׂם רַגְלַ⁠י֙ כָּֽ⁠אַיָּל֔וֹת וְ⁠עַ֥ל בָּמוֹתַ֖⁠י יַדְרִכֵ֑⁠נִי לַ⁠מְנַצֵּ֖חַ בִּ⁠נְגִינוֹתָֽי׃